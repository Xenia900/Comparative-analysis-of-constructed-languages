Unu el verkoj, kiuj honorigas la homaron
“De 1905 ĝis 1912, li elvokis antaŭ la kongresanoj ĉiujn grandajn
demandojn, ĉiujn grandajn problemojn, kiujn la vivo metis al tiu
senprecedenta socia-lingva movado, kaj la altajn celojn, kiujn ĝi
devas aspiri. La kolekto de tiuj kongresaj Paroladoj <…> estas emocia kaj animaltiga legaĵo, unu el tiuj nemultaj verkoj, kiuj honorigas
la homaron”, – skribis Gaston Waringhien en sia biografia skizo pri
Zamenhof (1887 kaj la sekvo, p. 20). Por ke ĉi tiuj gravaj tekstoj
estu je dispono de la esperantista legantaro, ni decidis reeldoni la
intertempe elĉerpitan kolekton, kiun ni aperigis antaŭ dudek jaroj.
En ĉi tiu kolekto estas ok “oficialaj” paroladoj, faritaj de Zamenhof je la malfermo de la ok unuaj Universalaj Kongresoj de Esperanto (UK).
La plej konata el ĉi tiuj paroladoj estas tiu, kiun li faris en
la malfermo de la unua UK en Bulonjo-sur-Maro (1905). Anstataŭ
klarigi, kiel la kongreso solvu la organizan kaj lingvoreforman problemojn, li ekparolis en stilo mistika: “… tra la aero de nia salono
flugas misteraj sonoj, sonoj tre mallaŭtaj, ne aŭdeblaj por la orelo,
sed senteblaj por ĉiu animo sentema: ĝi estas la sonoj de io granda,
kiu nun naskiĝas. Tra la aero flugas misteraj fantomoj; la okuloj ilin
ne vidas, sed la animo ilin sentas; ili estas imagoj de tempo estonta,
de tempo tute nova. La fantomoj flugos en la mondon, korpiĝos kaj
potenciĝos, kaj niaj filoj kaj nepoj ilin vidos, ilin sentos kaj ĝuos”.
Prezentinte la intergentan batalon, kaŭzitan de lingvaj baroj, li emfazis, ke post miljaroj da batalado, en Bulonjo-sur-Maro komenciĝis
“kompreniĝado kaj fratiĝado de la diverspopolaj membroj de la
homaro”, omaĝis la forpasintajn pionirojn kaj finis la paroladon per
Preĝo sub la verda standardo, kies finon pri la unuiĝo de la religioj
li ne rajtis legi pro la malpermeso de la kongres-organizantoj.
La aklama akcepto de la Bulonja parolado, instigis Zamenhofon
al evoluigo de la homaranismo, kiun li planis lanĉi per sia solena
parolado en la malfermo de la 2a UK en Ĝenevo (1906). Kritikinte
la pragmatisman tezon “Esperanto estas nur lingvo”, li klarigis ke
Esperanto enhavas internan ideon de frateco kaj justeco inter ĉiuj 
4
popoloj. Sed pro la insista premo de la movadgvidantoj li ne legis
la duan parton de sia parolado, en kiu li identigis la internan ideon
kun sia homaranisma doktrino.
“La esenco kaj celo de niaj kongresoj” estis la temo de la kongresa parolado en Kembriĝo (1907), en kiu Zamenhof revenis al
la interna ideo: “ni kunvenas ĉiujare el ĉiuj partoj de la mondo,
por havi la ĝojon vidi samideanojn, por premi al ili la manon, por
varmigi en ni per reciproka renkontiĝo kaj kunvivo la amon kaj
entuziasmon por la ideo, kiun la esperantismo en si enhavas”.
Post la Kembriĝa kongreso Esperantujon skuis interna konflikto,
kiu kulminis per la apero de Ido. Tial en la 4a UK (Dresdeno, 1908)
Zamenhof devis argumenti kontraŭ la reformemuloj. Feliĉe, la sekva
jaro pasis trankvile, kaj en Barcelono (1909) Zamenhof faris formalan paroladon kaj nur alvokis marŝi antaŭen diligente kaj harmonie.
La paroladon en la 6a UK (Vaŝingtono, 1910) Zamenhof uzis por
rekonfirmi la tezojn de sia eseo Esenco kaj Estonteco. La 7a UK
en Antverpeno (1911) fariĝis batalejo inter diversaj konceptoj pri
la organiza strukturo de Esperantujo, kaj Zamenhof en sia parolado pledis por regula kaj rajtigita kongresa voĉdonado. Sian lastan
oficialan paroladon Zamenhof faris en la 8a UK (Krakovo, 1912); li
skizis la kvaron-jarcentan evoluon de Esperanto kaj deklaris pri
ĉeso de sia oficiala rolo en Esperantujo.
Krom la ok “oficialaj” paroladoj en ĉi tiu kolekto estas tri pliaj
tekstoj.
Post la 3a UK Zamenhof en Londono (1907) provis refuti du
akuzojn: esperantistoj volas nur Esperanton, kaj esperantistoj estas
malbonaj patriotoj. “Esperantistoj kaj esperantismanoj” estis la
temo de la Zamenhofa paroladeto en la malferma kunveno de UEA
en Barcelono (1909). La paroladon en la unua Ruslanda Esperantista Kongreso en Sankt-Peterburgo (1910) pri la instrua kaj eduka
signifo de la esperantistaj kongresoj, Ivo Lapenna nomis “plej taŭga
ekzemplo de Zamenhofa esperantlingva parolarto”.
La paroladoj estas prenitaj el la Iom reviziita verkaro de L. L.
Zamenhof (Kioto, 1989-1991) kaj kontrolitaj laŭ la tekstoj en La
Revuo, Lingvo Internacia kaj La Ondo de Esperanto. Kelkloke ni
korektis spurojn de pres-koboldo.Parolado en la 1a Universala Kongreso
(Bulonjo-ĉe-Maro, la 5an de aŭgusto 1905)
Estimataj sinjorinoj kaj sinjoroj!
Mi salutas vin, karaj samideanoj, fratoj kaj fratinoj el la granda
tutmonda homa familio, kiuj kunvenis el landoj proksimaj kaj malproksimaj, el la plej diversaj regnoj de la mondo, por frate premi
al si reciproke la manojn pro la nomo de granda ideo, kiu ĉiujn
nin ligas. Mi salutas vin ankaŭ, glora lando Francujo kaj bela urbo
Bulonjo-sur-Maro, kiuj bonvole oferis gastamon al nia kongreso.
Mi esprimas ankaŭ koran dankon al tiuj personoj kaj institucioj en
Parizo, kiuj ĉe mia trapaso tra tiu ĉi glora urbo esprimis sub mia
adreso sian favoron por la afero Esperanto, nome al s-ro la Ministro
de la publika instruado, al la urbestraro de Parizo, al la franca Ligo
de Instruado kaj al multaj diversaj sciencaj eminentuloj.
Sankta estas por ni la hodiaŭa tago. Modesta estas nia kunveno;
la mondo ekstera ne multe scias pri ĝi, kaj la vortoj, kiuj estas
parolataj en nia kunveno, ne flugos telegrafe al ĉiuj urboj kaj urbetoj
de la mondo; ne kunvenis regnestroj nek ministroj, por ŝanĝi la
politikan karton de la mondo, ne brilas luksaj vestoj kaj multego
da imponantaj ordenoj en nia salono, ne bruas pafilegoj ĉirkaŭ la
modesta domo, en kiu ni troviĝas; sed tra la aero de nia salono
flugas misteraj sonoj, sonoj tre mallaŭtaj, ne aŭdeblaj por la orelo,
sed senteblaj por ĉiu animo sentema: ĝi estas la sonoj de io granda,
kiu nun naskiĝas. Tra la aero flugas misteraj fantomoj; la okuloj ilin
ne vidas, sed la animo ilin sentas; ili estas imagoj de tempo estonta,
de tempo tute nova. La fantomoj flugos en la mondon, korpiĝos kaj
potenciĝos, kaj niaj filoj kaj nepoj ilin vidos, ilin sentos kaj ĝuos.
En la plej malproksima antikveco, kiu jam de longe elviŝiĝis el
la memoro de la homaro, kaj pri kiu nenia historio konservis al
ni eĉ la plej malgrandan dokumenton, la homa familio disiĝis kaj
ĝiaj membroj ĉesis kompreni unu la alian. Fratoj kreitaj ĉiuj laŭ
unu modelo, fratoj, kiuj havis ĉiuj egalan korpon, egalan spiriton,
egalajn kapablojn, egalajn ideojn, egalan Dion en siaj koroj, fratoj, 
6
kiuj devis helpi unu la alian kaj labori kune por la feliĉo kaj la gloro
de sia familio, – tiuj fratoj fariĝis tute fremdaj unuj al aliaj, disiĝis
ŝajne por ĉiam en malamikajn grupetojn, kaj inter ili komenciĝis
eterna milito. En la daŭro de multaj miljaroj, en la daŭro de la
tuta tempo, kiun la homa historio memoras, tiuj fratoj nur eterne
bataladis inter si, kaj ĉia interkompreniĝado inter ili estis absolute
ne ebla. Profetoj kaj poetoj revadis pri ia tre malproksima nebula
tempo, en kiu la homoj denove komencos komprenadi unu la alian
kaj denove kuniĝos en unu familion; sed tio ĉi estis nur revo. Oni
parolis pri tio, kiel pri ia dolĉa fantazio, sed neniu prenis ĝin serioze,
neniu kredis pri ĝi.
Kaj nun la unuan fojon la revo de miljaroj komencas realiĝi.
En la malgrandan urbon de la franca marbordo kunvenis homoj
el la plej diversaj landoj kaj nacioj, kaj ili renkontas sin reciproke
ne mute kaj surde, sed ili komprenas unu la alian, ili parolas unu
kun la alia kiel fratoj, kiel membroj de unu nacio. Ofte kunvenas
personoj de malsamaj nacioj kaj komprenas unu la alian; sed kia
grandega diferenco estas inter ilia reciproka kompreniĝado kaj la
nia! Tie komprenas sin reciproke nur tre malgranda parto da kunvenintoj, kiuj havis la eblon dediĉi multegon da tempo kaj multegon
da mono, por lerni fremdajn lingvojn, – ĉiuj aliaj partoprenas en
la kunveno nur per sia korpo, ne per sia kapo: sed en nia kunveno
reciproke sin komprenas ĉiuj partoprenantoj, nin facile komprenas
ĉiu, kiu nur deziras nin kompreni, kaj nek malriĉeco, nek nehavado
de tempo fermas al iu la orelojn por niaj paroloj. Tie la reciproka
kompreniĝado estas atingebla per vojo nenatura, ofenda kaj maljusta, ĉar tie la membro de unu nacio humiliĝas antaŭ la membro
de alia nacio, parolas lian lingvon, hontigante la sian, balbutas kaj
ruĝiĝas kaj sentas sin ĝenata antaŭ sia kunparolanto, dum tiu ĉi
lasta sentas sin forta kaj fiera; en nia kunveno ne ekzistas nacioj
fortaj kaj malfortaj, privilegiitaj kaj senprivilegiaj, neniu humiliĝas,
neniu sin ĝenas; ni ĉiuj staras sur fundamento neŭtrala, ni ĉiuj estas
plene egalrajtaj; ni ĉiuj sentas nin kiel membroj de unu nacio, kiel
membroj de unu familio, kaj la unuan fojon en la homa historio ni,
membroj de la plej malsamaj popoloj, staras unu apud alia ne kiel
fremduloj, ne kiel konkurantoj, sed kiel fratoj, kiuj, ne altrudante
unu al alia sian lingvon, komprenas sin reciproke, ne suspektas unu
alian pro mallumo ilin dividanta, amas sin reciproke kaj premas al
si reciproke la manojn ne hipokrite, kiel alinaciano al alinaciano, 
7
sed sincere, kiel homo al homo. Ni konsciu bone la tutan gravecon
de la hodiaŭa tago, ĉar hodiaŭ inter la gastamaj muroj de Bulonjosur-Maro kunvenis ne francoj kun angloj, ne rusoj kun poloj, sed
homoj kun homoj. Benata estu la tago, kaj grandaj kaj gloraj estu
ĝiaj sekvoj!
Ni kunvenis hodiaŭ, por montri al la mondo, per faktoj nerefuteblaj, tion, kion la mondo ĝis nun ne volis kredi. Ni montros al la mondo, ke reciproka kompreniĝado inter personoj de malsamaj nacioj
estas tute bone atingebla, ke por ĉi tio tute ne estas necese, ke unu
popolo humiligu aŭ englutu alian, ke la muroj inter la popoloj tute
ne estas io necesega kaj eterna, ke reciproka kompreniĝado inter
kreitaĵoj de tiu sama speco estas ne ia fantazia revo, sed apero tute
natura, kiu pro tre bedaŭrindaj kaj hontindaj cirkonstancoj estis nur
tre longe prokrastita, sed kiu pli aŭ malpli frue nepre devis veni
kaj kiu fine nun venis, kiu nun elpaŝas ankoraŭ tre malkuraĝe, sed,
unu fojon ekirinte, jam ne haltos kaj baldaŭ tiel potencege ekregos
en la mondo, ke niaj nepoj eĉ ne volos kredi, ke estis iam alie, ke la
homoj, la reĝoj de la mondo, longan tempon ne komprenis unu la
alian! Ĉiu, kiu diras, ke neŭtrala arta lingvo estas ne ebla, venu al ni,
kaj li konvertiĝos. Ĉiu, kiu diras, ke la parolaj organoj de ĉiuj popoloj
estas malsamaj, ke ĉiu elparolas artan lingvon alie kaj la uzantoj de
tia lingvo ne povas kompreni unu la alian, venu al ni, kaj, se li estas
homo honesta kaj ne volas konscie mensogi, li konfesos, ke li eraris.
Li promenadu en la venontaj tagoj en la stratoj de Bulonjo-sur-Maro,
li observadu, kiel bonege sin komprenas reciproke la reprezentantoj
de la plej diversaj nacioj, li demandu la renkontatajn esperantistojn,
kiom multe da tempo aŭ mono ĉiu el ili dediĉis por ellerni la artan
lingvon, li komparu tion ĉi kun la grandegaj oferoj, kiujn postulas la
lernado de ĉiu lingvo natura, – kaj, se li estas homo honesta, li iru
en la mondon kaj ripetadu laŭte: “jes, lingvo arta estas tute ebla, kaj
la reciproka kompreniĝado de homoj per neŭtrala arta lingvo estas
ne sole tute ebla, sed eĉ tre kaj tre facila”. Estas vero, ke multaj el
ni posedas nian lingvon ankoraŭ tre malbone kaj malfacile balbutas,
anstataŭ paroli flue; sed, komparante ilian balbutadon kun la perfekte flua parolado de aliaj personoj, ĉiu konscienca observanto facile
rimarkos, ke la kaŭzo de la balbutado kuŝas ne en la lingvo, sed nur
en la nesufiĉa ekzerciteco de la diritaj personoj.
Post multaj miljaroj da reciproka surda-muteco kaj batalado,
nun en Bulonjo-sur-Maro fakte komenciĝas en pli granda mezuro la 
8
reciproka kompreniĝado kaj fratiĝado de la diverspopolaj membroj
de la homaro; kaj unu fojon komenciĝinte, ĝi jam ne haltos, sed
irados antaŭen ĉiam pli kaj pli potence, ĝis la lastaj ombroj de la
eterna mallumo malaperos por ĉiam. Gravegaj estas la nunaj tagoj
en Bulonjo-sur-Maro, kaj ili estu benataj!
En la unua kongreso de la esperantistoj estas necese diri kelkajn
vortojn pri la ĝisnunaj batalantoj de nia afero. Sed antaŭ ol mi
parolos pri la batalantoj speciale esperantistaj, mi sentas la devon
diri ĉi tie kelkajn vortojn pri unu homo, kiu havas tre grandajn
meritojn en nia afero kaj al kiu bedaŭrinde la esperantistoj ofte
rilatas maljuste nur tial, ĉar li, multe farinte por la ideo de lingvo
internacia ĝenerale, ne apartenas tamen al la amikoj de tiu speciala
lingva formo, por kiu ni batalas. Mi parolas pri la tre estiminda sinjoro Johann Martin Schleyer, la aŭtoro de Volapük. La lingva formo,
por kiu laboris tiu respektata maljunulo, montriĝis ne praktika;
la vojo, kiun li elektis, montriĝis ne bona, kaj la afero, por kiu li
batalis, baldaŭ falis, kaj per sia falo ĝi alportis grandan malutilon
al nia ideo entute kaj precipe al tiu speciala formo de la ideo, por
kiu ni batalas. Sed ni devas esti justaj, ni devas taksi ĉiun homon
ne laŭ lia venko aŭ malvenko, sed laŭ liaj laboroj. Kaj la laboroj kaj
meritoj de sinjoro Schleyer estis tre grandaj. Kun granda fervoro
li laboris por la ideo de lingvo internacia en la daŭro de multaj
jaroj; dum multaj personoj donadis nur nudajn projektojn, li estis
la unua, kiu havis sufiĉe da pacienco, por ellabori plenan lingvon de
la komenco ĝis la fino (kvankam Esperanto tiam estis jam preta, ĝi
ne estis ankoraŭ publikigita), kaj ĝi ne estas lia kulpo, se la lingvo
montriĝis ne praktika. Li estis la unua, kiu per senlaca laborado
vekis la intereson de la mondo por la ideo de lingvo neŭtrala, kaj ĝi
ne estas lia kulpo, se lia falinta afero por longa tempo malvarmigis
la mondon por ĉia arta lingvo. Li volis fari grandan bonon, kaj por
la atingo de tiu bono li laboris tre multe kaj fervore, kaj ni devas
lin taksi ne laŭ lia sukceso, sed laŭ lia volo kaj laboro. Se la ideo de
lingvo internacia iam venkos la mondon – tute egale, ĉu ĝi estos sub
la formo de Esperanto aŭ de ia alia lingvo – la nomo de Schleyer
okupos ĉiam la plej honoran lokon en la historio de nia ideo, kaj tiun
ĉi nomon la mondo neniam forgesos. Mi esperas, ke mi esprimos
la opinion de ĉiuj partoprenantoj en nia kongreso, se mi diros: “ni
esprimas nian koran dankon al sinjoro Schleyer, la unua kaj plej
energia pioniro de la ideo de neŭtrala lingvo internacia”.
9
Nun mi transiros al la laborantoj speciale esperantistaj. Ne
venis ankoraŭ la tempo skribi oficialan historion de nia afero,
kaj mi timas, ke mi povus fari ian publikan maljustaĵon al tiu aŭ
alia persono ĉe la kompara taksado de la meritoj de la diversaj
batalantoj. Tial mi ne nomos ĉiun el ili aparte, sed al ĉiuj kune mi
esprimas koran dankon pri ilia laborado en la nomo de ĉiuj amikoj
de Esperanto. Dek ok jaroj pasis de la tago, kiam Esperanto aperis
en la mondo. Ne facilaj estis ĉi tiuj dek ok jaroj. Nun mi vidas
antaŭ mi grandegan nombron da varmegaj amikoj de Esperanto,
kiuj reprezentas per si preskaŭ ĉiujn landojn de la tera globo,
preskaŭ ĉiujn naciojn de la mondo, ĉiujn rangojn, statojn kaj klasojn de la homoj. Tre granda kaj vasta estas jam nia literaturo, tre
multaj estas niaj gazetoj, en la tuta mondo ni havas nun grupojn
kaj klubojn esperantistajn, kaj al neniu klera homo en la mondo
la nomo de nia afero nun estas jam nekonata. Kiam mi rigardas
la nunan brilantan staton de nia afero, mi rememoras kortuŝite pri
la unuaj pioniroj, kiuj laboris por nia afero en tiu malĝoja tempo,
kiam ni ĉie renkontadis ankoraŭ nur mokon kaj persekuton. Multaj
el ili vivas ankoraŭ kaj ili rigardas nun kun ĝojo la fruktojn de
sia laborado. Sed ho ve, multaj el niaj pioniroj jam ne vivas. Dek
ok jaroj estas granda peco da tempo. En tiu ĉi granda spaco da
tempo la morto rabis al ni tre multe el niaj fervoraj kunbatalantoj.
Citi ĉiujn nomojn estus nun afero ne ebla; mi nomos nur kelkajn
el ili. La plej frue forlasis nin Leopoldo Einstein, la unua energia
propagandisto de nia afero; lia morto estis granda bato por nia
afero entute, kaj speciale por ĝia disvastiĝado en Germanujo. Poste
la morto rabis al ni Jozefon WaŚniewski, la simpatian kaj de ĉiuj
amatan apostolon de nia afero en Polujo. Kaj antaŭ kelke da jaroj
mortis tiu persono, al kiu Esperanto ŝuldas multe, tre multe kaj
sen kiu nia afero nun eble tute ne ekzistus: mi parolas pri la
neforgesebla W. H. Trompeter. Neniam parolante pri si, postulante
por si nenian dankon, li prenis sur siajn ŝultrojn nian tutan aferon,
subtenadis ĝin tiel longe, ĝis la nombro de la esperantistoj fariĝis
sufiĉe granda, por subtenadi la aferon per fortoj komunaj. Kiel li
ĝojus nun, se li vidus la nunan staton de nia afero!
Krom la nomitaj tri personoj estas ankoraŭ granda, ho ve, tre
granda nombro da personoj, kiuj multe laboris por nia afero kaj
kiuj nun jam ne loĝas en nia mondo kaj ne povas vidi la fruktojn
de siaj laboroj. Ili mortis korpe, sed ili ne mortis en nia memoro. 
10
Mi proponas, estimataj sinjorinoj kaj sinjoroj, ke ni honoru ilian
memoron per leviĝo de niaj seĝoj. Al la ombroj de ĉiuj mortintaj
batalantoj esperantistaj la unua kongreso esperantista esprimas
sian respekton kaj pian saluton!
Baldaŭ komenciĝos la laboroj de nia kongreso, dediĉita al vera
fratiĝo de la homaro. En tiu ĉi solena momento mia koro estas
plena de io nedifinebla kaj mistera, kaj mi sentas la deziron faciligi
la koron per ia preĝo, turni min al iu plej alta forto kaj alvoki ĝian
helpon kaj benon. Sed tiel same, kiel mi en la nuna momento ne
estas ia naciano, sed simpla homo, tiel same mi ankaŭ sentas, ke en
tiu ĉi momento mi ne apartenas al ia nacia aŭ partia religio, sed mi
estas nur homo. Kaj en la nuna momento staras antaŭ miaj animaj
okuloj nur tiu alta morala Forto, kiun sentas en sia koro ĉiu homo,
kaj al tiu ĉi nekonata Forto mi turnas min kun mia preĝo:
Al Vi, ho potenca senkorpa mistero,
Fortego, la mondon reganta,
Al Vi, granda fonto de l’ amo kaj vero
Kaj fonto de vivo konstanta,
Al Vi, kiun ĉiuj malsame prezentas,
Sed ĉiuj egale en koro Vin sentas,
Al Vi, kiu kreas, al Vi, kiu reĝas,
Hodiaŭ ni preĝas.
Al Vi ni ne venas kun kredo nacia,
Kun dogmoj de blinda fervoro;
Silentas nun ĉiu disput’ religia
Kaj regas nur kredo de koro.
Kun ĝi, kiu estas ĉe ĉiuj egala,
Kun ĝi, la plej vera, sen trudo batala,
Ni staras nun, filoj de l’ tuta homaro
Ĉe Via altaro.
Homaron Vi kreis perfekte kaj bele,
Sed ĝi sin dividis batale;
Popolo popolon atakas kruele,
Frat’ fraton atakas ŝakale.
Ho, kiu ajn estas Vi, forto mistera,
Aŭskultu la voĉon de l’ preĝo sincera,
11
Redonu la pacon al la infanaro
De l’ granda homaro!
Ni ĵuris labori, ni ĵuris batali,
Por reunuigi l’ homaron.
Subtenu nin, Forto, ne lasu nin fali,
Sed lasu nin venki la baron;
Donacu Vi benon al nia laboro,
Donacu Vi forton al nia fervoro,
Ke ĉiam ni kontraŭ atakoj sovaĝaj
Nin tenu kuraĝaj.
La verdan standardon tre alte ni tenos:
Ĝi signas la bonon kaj belon.
La Forto mistera de l’ mondo nin benos,
Kaj nian atingos ni celon.
Ni inter popoloj la murojn detruos,
Kaj ili ekkrakos kaj ili ekbruos
Kaj falos por ĉiam, kaj amo kaj vero
Ekregos sur tero.
[Kuniĝu la fratoj, plektiĝu la manoj…
Antaŭen kun pacaj armiloj!
Kristanoj, hebreoj aŭ mahometanoj,
Ni ĉiuj de Di’ estas filoj.
Ni ĉiam memoru pri bon’ de l’ homaro
Kaj malgraŭ malhelpoj, sen halto kaj staro
Al frata la celo ni iru obstine
Antaŭen, senfine!]
Parolado en la 3a Universala Kongreso
(Kembriĝo, la 12an de aŭgusto 1907)
Karaj samideanoj!
Konforme al la ĝisnuna moro, mi komencas mian parolon per
tio, ke mi permesas al mi en la nomo de ĉiuj kongresanoj esprimi
nian saluton kaj dankon al la lando, kiu gastame nin akceptis, kaj
precipe al niaj britaj samideanoj, kiuj per multaj laboroj kaj granda
zorgemeco pretigis por ni tiun feston, en kiu ni nun ĉiuj partoprenas. De la momento, kiam niaj britaj amikoj invitis nin al si, ni
ĉiuj estis konvinkitaj, ke nia kongreso en ilia lando havos apartan
signifon kaj estos epokofaranta. Kaj ne estas malfacile antaŭvidi,
ke nia espero nin ne trompos, ĉar tion ĉi garantias al ni ne sole la
konata energio kaj sindoneco de niaj britaj amikoj, sed ankaŭ la
karaktero mem de ilia lando.
La fakto, ke ni kongresas nun en glora universitata urbo de
Granda Britujo, havas grandan signifon. La kontraŭuloj de nia ideo
konstante ripetadis al ni, ke la angle parolantaj popoloj neniam al ni
aliĝos, ĉar ne sole ili malpli ol ĉiuj aliaj popoloj sentas la bezonon de
lingvo internacia, sed por ili la fortikiĝado de lingvo internacia estas
rekte malutila, ĉar tia lingvo konkurados en la mondo antaŭ ĉio kun
la lingvo angla, kiu celas fariĝi internacia. Kaj tamen rigardu, kiel
forte eraris niaj kontraŭuloj! Rigardu, kiel multope jam aliĝis al ni
la britoj, kiuj tiel nevolonte lernas aliajn lingvojn krom sia nacia!
Rigardu, kun kia amo ili preparis nian kongreson kaj en kia granda
nombro ili aperis, por deziri al ni bonvenon! Tio ĉi montras antaŭ
ĉio, ke la homoj komencis jam kompreni, ke lingvo internacia estas
utila ne sole por popoloj malfortaj, sed ankaŭ por popoloj fortaj; sed
tio ĉi montras ankoraŭ alian aferon, multe pli gravan: ke la homoj
vidas en la esperantismo ne sole aferon de egoisma oportuneco,
sed gravan ideon de intergenta justeco kaj frateco, kaj al tiu ĉi
ideo volas servi la noblaj homoj de ĉiuj popoloj, tute egale, ĉu iliaj
popoloj estas fortaj aŭ malfortaj, kaj ĉu la intergenta justeco estas
por ili profita aŭ malprofita. Ni scias, ke la plimulton de niaj britaj 
29
Parolado en la Guildhall de Londono
(Londono, la 19an de aŭgusto 1907)
Estimata reprezentanto de la urbo Londono, karaj samideanoj!
Estas al mi tre agrable, ke mi havas nun la okazon saluti la britan
popolon en ĝia granda ĉefurbo. Ni venis el Kembriĝo, kie niaj britaj
samideanoj kun la plej granda laboremeco kaj gastameco preparis
por ni belegan feston; ne sole niaj samideanoj, sed ankaŭ la ankoraŭ
ne esperantigita urbo faris ĉion, kion ili povis, por ke ni, esperantistoj, elportu el la urbo la plej bonan rememoron. Tial nun miaj
unuaj vortoj estas sincera danko por la gastameco, kiun ni ĝuis. Jam
la duan fojon ni ĝuas la britan gastamecon, ĉar certe ja neniu el ni
forgesis, kiel amike ni estis akceptitaj en la britaj urboj Folkestone
kaj Dover antaŭ du jaroj, en la tempo de la Bulonja kongreso.
La ĉambrego, en kiu ni nun troviĝas, havis jam multe da tre
gravaj kunvenoj, kaj tie ĉi estis akceptitaj jam multe da tre gravaj
gastoj. Nun tiu ĉi sama ĉambrego akceptas la ĉiulandajn reprezentantojn de la mondo esperantista. Kiuj estas tiuj novaj gastoj?
Kio estas la afero, kiun ili reprezentas? La esperantismo celas la
reciprokan sinkomprenadon kaj konsekvence ankaŭ estimon kaj
amon inter ĉiuj gentoj kaj nacioj. Sed tiu celado estas ofte malbone
komentariata, kaj sub la influo de agitado de diversaj niaj malamikoj
oni ofte kulpigas nin pri celoj, kiujn ni neniam havis. Mi parolos ĉi
tie pri du kulpigoj, kiujn ni ofte aŭdas. De diversaj malkontentuloj
ni ofte aŭdas, ke la demando de lingvo internacia devas esti solvata
en alia, pli bona maniero, sed ke ni estas obstinuloj, kiuj volas nur
Esperanton.
Multajn fojojn mi ripetis, kaj en Bulonjo mi tion ĉi proklamis
per oficiala deklaracio, ke la esperantismo celas nur al tio, ke ia
taŭga kaj vivipova komprenilo inter la popoloj ekzistu, sed ke
la formo de tiu komprenilo estas por ni – aŭ almenaŭ por mi
persone – tute indiferenta; ke se, anstataŭ fari konstantajn kaj
senfinajn eksperimentojn kaj teorian rezonadon, ni decidis, elekti
la pretan kaj elprovitan lingvon Esperanto kaj labori speciale kaj 
32
Parolado en la 4a Universala Kongreso
(Dresdeno, la 17an de aŭgusto 1908)
Sinjorinoj kaj sinjoroj!
Aperante antaŭ vi kiel tradicia malfermanto de la esperantistaj
kongresoj, mi permesas al mi antaŭ ĉio esprimi la plej respektan
dankon de nia kongreso al Lia Regnestra Moŝto la Reĝo Frederiko Aŭgusto de Saksujo por la granda honoro, kiun li faris al
ni, prenante sur sin la altan protektadon de nia kvara kongreso.
Mi esprimas ankaŭ profundan dankon de nia kongreso al sinjoroj
la ministroj kaj aliaj eminentaj personoj, kiuj bonvolis eniri en la
honoran prezidantaron kaj honoran komitaton de nia kongreso.
Mi esprimas ankaŭ nian dankon al tiuj landoj, kiuj sendis al nia
kongreso oficialajn delegitojn, kaj al la alilandaj konsuloj, kiuj
honoris nin per la reprezentado de iliaj landoj ĉe nia malferma
kunveno. Nun la unuan fojon nia kongreso aperas sub la oficiala
sankcio de regnestro kaj registaro; mi estas certa, ke la esperantistoj alte taksos la gravecon de tiu ĉi fakto; mi esperas, ke ĝi estos
komenco de tiu nova tempo, kiam nia ideo ĉesos esti penado de
nur privataj personoj, sed ĝi fariĝos grava tasko por la registaroj
de la mondo.
En la nomo de la kvara tutmonda esperantista kongreso mi
salutas la landon germanan, kies gastoj ni ĉiuj estas en la nuna
momento; precipe mi salutas la saksan reĝlandon, kiu al ni, filoj
de la plej diversaj landoj kaj gentoj, aranĝis belan akcepton en sia
centro mem, en sia fama kultura ĉefurbo. Mi esprimas nian koran
dankon al la saksa registaro kaj precipe al la Dresdena urbestraro
por la tuta helpo, kiun ili donis al nia kongreso, kaj por la saluto,
kiun ili aŭdigis al ni per siaj estimataj reprezentantoj.
Fine mi esprimas, certe en la nomo de ĉiuj esperantistoj, nian
koran kamaradan dankon al niaj germanaj samideanoj kaj antaŭ ĉio
al nia Kvaro por la Kvara, kiu prenis sur sin la malfacilan taskon,
aranĝi nian kongreson ĝuste en ĉi tiu jaro, kiam ekzistis tiom da
malhelpoj, kaj kiu, dank’ al sia granda sindoneco, aranĝis ĉion en 
39
Parolado en la 5a Universala Kongreso
(Barcelono, la 6an de septembro 1909)
Karaj samideanoj kaj amikoj!
Ĉiufoje kiam komenciĝas nova interkongresa jaro, ĉiu esperantisto, kiu antaŭvidas por si iom da libera tempo kaj povas ŝpari iom
da mono, komencas prepariĝadi al la estonta kongreso esperantista,
al la plej proksima granda komuna festo de la popolo esperantista. Amikoj, kiujn ligas la sama ideo, la samaj aspiroj kaj esperoj,
kortuŝite diris al si reciproke “ĝis la revido”, kaj kun ĝojo ili atendas
tiun revidon. Kiel reciproke sin amantaj gefratoj, kiuj nur de tempo
al tempo povas kuniĝi en la domo de siaj gepatroj, tiel la esperantistoj sopire atendas tiun momenton, kiam ili povos renkontiĝi en la
centro de Esperantujo, ame saluti sin reciproke, varme premi al si
la manojn kaj diri al si: “ni vivas, ni honeste laboris en la daŭro de
la jaro, ni gardis honeste la honoron de nia domo, ni povas kun pura
konscienco partopreni en la komuna festo de nia familio”.
Sed dum ĉiu el vi prepariĝas al nia komuna festo kun koro tute
ĝoja, mi faras tion saman ĉiam kun koro iom peza, ĉar en niaj
kongresoj la sorto donis al mi rolon kvankam tre flatan, tamen
samtempe ankaŭ tre ŝarĝan: mi estas devigata akceptadi honorojn,
kiuj apartenas ne al mi. Prave aŭ malprave la mondo vidas en mi
ĉiam la naturan reprezentanton de la anaro esperantista, la simbolon de la esperantismo, de la esperantista lojaleco kaj unueco; kaj
ĉar la homoj ne povas esprimi siajn sentojn al io abstrakta, tial ĉiuj
esprimoj de simpatio kaj entuziasmo por la esperantismo direktiĝas
sub mia adreso.
Ekzistas tamen personoj, kiuj tion ne komprenas aŭ ne volas
kompreni; ili envias la flagon pro la honoroj, kiuj estas farataj al
ĝi; ili vidas en mi personon, kiu kvazaŭ ludas la rolon de ia reĝo.
Jen estas la kaŭzo, pro kiu mi ĉiam kun peza koro veturas al niaj
kongresoj. Forte, tre forte mi dezirus forrifuzi mian por mi tro
turmentan rolon, kaj stari ne antaŭ vi, sed inter vi; sed la afero ne
dependas de mia volo, ĝi dependas de diversaj cirkonstancoj, antaŭ 
42
Parolado en la malferma kunveno de UEA
(Barcelono, la 7an de septembro 1909)
Estimataj membroj de U.E.A.!
S-ro Mudie, via prezidanto, petis, ke mi diru ĉe via kunveno
kelkajn vortojn de laŭdo aŭ mallaŭdo pri la agado de via Asocio.
Ĉu mi esprimos laŭdon aŭ mallaŭdon, la respondo ne povas esti
duba: post la tiel bonaj kaj gravaj raportoj, kiuj estis legitaj, post
la agado, kiu en la daŭro de la lasta jaro estis plenumita de U.E.A.,
ne povas resti eĉ la plej malgranda dubo pri tio, ke, lasante flanke
la instituciojn oficialajn, U.E.A. fariĝis la plej grava institucio de nia
movado kaj ĝi al nia afero alportos pli kaj pli da utileco.
Antaŭ kvin jaroj, ĉe la Bulonja Kongreso, estis prezentita
projekto de ĝenerala organizaĵo por la tuta esperantistaro. La Kongreso tiam ne volis tiun projekton kaj per deklaro difinis, ke estas
nomata esperantisto ĉiu persono, kiu scias kaj uzas Esperanton
tute egale por kiaj celoj, kaj ke nia movado ne estas oficiale ligita
kun ia speciala idealo, kvankam la plej multaj el la esperantistoj
ja sentis tiun idealon kaj estis konstante gvidataj de ĝi. Sed kelkaj
esperantistoj havis la bonan ideon fari per vojo privata tion, kion
oficiale fari ni ne povis. Ili kunigis ne ĉiujn esperantistojn, sed nur
tiujn personojn, kiuj, akceptinte la internan ideon de esperantismo,
deziras esti unuigitaj en internacia organizaĵo, por reciproka sinservado kaj alproksimiĝado, ĉar ili pensas, ke ili tiamaniere pli kaj
pli multigos inter si ligilojn de solidareco kaj sian celon atingos pli
rapide, ol per izola agado.
U.E.A. unuigas do ne ĉiujn esperantistojn, sed ĉiujn esperantismanojn, t. e. ĉiujn tiujn homojn, kiuj konsideras ne nur Esperanton en ĝia ekstera lingva formo, sed ankaŭ ĝian internan ideon.
Ke la pli granda parto de la esperantistaro konsentas kun tiu ĉi
ideo pruvas la fakto, ke en malmulte da tempo via Asocio ricevis la
plej favoran akcepton en nia movado. Oni ĉie komprenas, ke U.E.A.
liveras taŭgan neŭtralan fundamenton por ĉiuj interhomaj rilatoj
kaj servoj, kaj el tiu ĉi reciproka sinhelpado rezultos pli da amikeco 
44
Parolado en la 1a Ruslanda Esperantista Kongreso
(Sankt-Peterburgo, la 21an de aprilo [Gregorie: la 4an de majo] 1910)
Estimataj sinjorinoj kaj sinjoroj!
Vi eble miros, ke mi parolas al vi ne ruse, sed esperante; vi eble
diros, ke ĉar ni havas nun kongreson de samregnanoj kaj ĉiuj, aŭ
almenaŭ preskaŭ ĉiuj ĝiaj partoprenantoj komprenas tre bone la
saman lingvon, estas multe pli nature paroli al ili en tiu lingvo.
Ekzistas tamen gravaj kaŭzoj, pro kiuj mi elektis por mia parolo
tiun lingvon, por kiu ni batalas kaj pro kiu ni kunvenis.
Niaj kongresoj, ne sole la universalaj, sed ankaŭ la naciaj, havas
antaŭ ĉio signifon instruan kaj edukan. Esperantistoj, disĵetitaj en
diversaj urboj kaj urbetoj, kunvenas en pli aŭ malpli granda amaso,
por aŭdi nian lingvon, por kontroli, ĉu ili ĝuste ellernis la lingvon,
ĉu ili bone ĝin komprenas, por kompari sian propran manieron de
parolado kun la parolmaniero de pli spertaj esperantistoj. Kiam
ili poste revenas hejmen, ili ne sole mem parolas pli pure, sed ili
alportas modelon de bona parolado al tiuj, kiuj restis hejme. Tiamaniere la kongresoj reguligas la uzadon de la lingvo, kaj dank’ al
niaj kongresoj jam nun oni parolas Esperanton perfekte egale ne
sole en la plej malproksimaj anguloj de ĉiu aparta regno, sed en ĉiuj
plej malsamaj lokoj de la tuta tera globo. Jam nun, kiam oni aŭdas
bonan kaj spertan Esperantan oratoron, oni neniel povas diveni,
al kiu nacio aŭ lando li apartenas. La plena aŭtonomia vivo de nia
lingvo, kun ĝia absolute propra, ne pruntita kaj ne imitita spirito,
ĉiam pli kaj pli fortikiĝas tiamaniere, kvazaŭ ĉiuj esperantistoj de
la mondo loĝus kune sur unu malgranda peco da tero.
Ne malpli grava estas la eduka signifo de la esperantistaj kongresoj. Izolitaj esperantistoj, kiuj neniam havis la eblon praktike apliki
tion, kion ili lernis, ofte dubas, ĉu efektive per Esperanto oni povas
tute bone interkompreniĝi. Eĉ interne de la esperantistaj grupoj oni
ofte ne kuraĝas paroli Esperante, oni balbutas, oni preferas paroli en
sia nacia lingvo, kaj proporcie al la nekuraĝeco de la parolado aperas
ankaŭ nekuraĝeco de propagando, ĉar la esperantistoj-balbutantoj 
47
Parolado en la 6a Universala Kongreso
(Vaŝingtono, la 15an de aŭgusto 1910)
Lando de libereco, lando de estonteco, mi vin salutas!
Lando, pri kiu revis kaj nun ankoraŭ revas multaj suferantoj
kaj senkulpaj persekutatoj, mi vin salutas! Regno de homoj, kiu
apartenas ne al tiu aŭ alia gento aŭ eklezio, sed al ĉiuj siaj honestaj
filoj, mi klinas min antaŭ vi, kaj mi estas feliĉa, ke la sorto permesis
al mi, vin vidi kaj spiri almenaŭ dum kelka tempo vian liberan, de
neniu monopoligitan aeron.
Saluton al vi, Usono, plej potenca reprezentanto de la nova mondo. Ni, filoj de la malnova kaj maljuna kontinento, venis al vi kiel
gastoj; sed ne vidama turismo enŝipigis nin, ne la espero de ia
komerca akiro pelis nin al via bordo; ni venis al vi, por alporti al vi
novan senton kaj novan ideon, ni venis, por alporti novan kuraĝon
al tiuj niaj samideanoj kaj samidealanoj, kiuj ĝis nun laboris inter
vi kaj kies vortoj pri ia nova popolo eble ŝajnis al vi tro fabelaj.
Peco de tiu miksdevena kaj tamen lingve kaj kore unuigita popolo
nun staras antaŭ vi reale kaj vivante. Rigardu nin, aŭskultu nin, kaj
konvinkiĝu, ke ni ne estas fabelo. Ni estas diversgentanoj, kaj tamen
ni sentas nin kiel samgentanoj, ĉar ni komprenas nin kiel samgentanoj, havante nenian bezonon humiligi aŭ fremdlingve balbutigi unu
la alian. Ni esperas, ke dank’ al nia laborado pli aŭ malpli frue
la tuta mondo similiĝos al ni kaj fariĝos unu granda homa gento,
konsistanta el diversaj familioj, interne apartlingvaj kaj apartmoraj,
sed ekstere samlingvaj kaj sammoraj. Al tiu nia laborado, kiu celas
krei iom post iom unuigitan, sekve fortigitan kaj spirite altigitan
homaron, ni nun invitas vin, filoj de Usono. Kaj ni esperas, ke nia
voko ne restos vana, sed ĝi baldaŭ eĥe resonos en ĉiuj anguloj de
via lando kaj tra tuta via kontinento.
Nur tre malmultaj el ni povis veni en vian landon, ĉar ni, esperantistoj, ne estas homoj riĉaj; de nia nuna kongreso ni sekve ne
povas atendi gravajn decidojn, kiuj havus signifon por la tuta esperantistaro. Ni venis al vi, Usonanoj, precipe por pasigi en via mezo 
54
Parolado en la 7a Universala Kongreso
(Antverpreno, la 21an de aŭgusto 1911)
Kiel tradicia malfermanto de la kongresoj esperantistaj, mi permesas al mi esprimi en la nomo de ĉiuj kongresanoj nian respektan kaj
sinceran dankon al lia Reĝa Moŝto la Reĝo Alberto por la granda
honoro, kiun li faris al nia afero, prenante sur sin la protektantecon
super nia kongreso. Mi esperas, ke mi esprimos la deziron de ĉiuj
kongresanoj, se mi proponos, ke ni sendu telegrafe nian diversgentan saluton al la regnestro de la lando, kies gastoj ni estas, kaj
nian dankon al nia alta protektanto. Mi esprimas ankaŭ en la nomo
de la kongresanoj nian koran dankon al la urbestraro de Antverpeno, kiu afable donis al ni sian helpon kaj moralan apogon. Fine
mi esprimas nian koran fratan dankon al tiuj niaj belgaj samideanoj,
kiuj tiel laboreme kaj zorge pretigis nian grandan feston.
Mi uzas ankaŭ la okazon de nia festo, por revoki en vian
memoron la nomon de unu viro, kiu havas grandegan meriton en
nia afero. La prelato Johann Martin Schleyer, kies nomon ĉiu el
vi konas tre bone, la aŭtoro de Volapük, antaŭ nelonge festis la
okdekjaran datrevenon de sia naskiĝo, kaj estus nepardoninde, se
ni ne uzus la okazon de nia nuna ĝenerala kunestado, por esprimi
al li tiujn sentojn, kiujn ni ĉiuj havas por li. Li estas la vera patro
de la tuta internacilingva movado. Antaŭ li oni ankaŭ revis pri
lingvo internacia, oni provis labori por ĝi; sed tio estis nur teoriaj
skizoj, palaj senkorpaj fantomoj en la regiono de revoj. Li estis
la unua, kiu diris al si: por lingvo internacia mi volas ne revi,
sed labori; dum ĉio ĉirkaŭe dormis, li estis la unua, kiu praktike
kreis la internacilingvan movadon. Volapük ne estis venkita de
Esperanto, kiel multaj personoj pensas tute erare; ĝi pereis per
si mem en tiu tempo, kiam la trankvile kaj senartifike laboranta
Esperanto estis ankoraŭ tro malforta, por iun venki; ĝi pereis ne
pro sia stranga sonado aŭ pro aliaj similaj kaŭzoj ĉar al ĉio oni
povas alkutimiĝi, kaj kio hieraŭ ŝajnis sovaĝa, tio morgaŭ aperas
kiel io tute natura kaj bela; per longa kaj multespeca uzado eĉ la 
58
Parolado en la 8a Universala Kongreso
(Krakovo, la 11an de aŭgusto 1912)
La unuaj vortoj, kiujn mi volas hodiaŭ eldiri al vi, karaj samideanoj,
estas vortoj de kora gratulo, ĉar ni havas hodiaŭ grandan feston. Ĵus
finiĝis dudek kvin jaroj de la tempo, kiam – post longa naska preparado – aperis publike la lingvo, kiu nin ĉiujn unuigas, por kiu ni ĉiuj
laboras kaj kiu enkorpigas en si tiun homofratigan ideon, kiun la
plimulto el ni havas en sia koro kaj kiu dum dudek kvin jaroj flame
instigadis nin labori, malgraŭ ĉia malfacileco kaj ĉiuj malhelpoj.
Dudek kvin jaroj da laborado por Esperanto kaj por ĝia ideo!
Tion povas plene kompreni nur tiuj personoj, kiuj partoprenis en
tiu laborado de la komenco ĝis nun. Bedaŭrinde tre nemultaj estas
tiuj personoj. El la laborantoj de la unua tempo tre multaj jam
delonge plu ne vivas, aliajn lacigis la malfacila, grandan paciencon
kaj persistecon postulanta vojo, kaj ili malaperis el nia anaro. El tiuj
personoj, kiuj troviĝas nun en ĉi tiu ĉambrego, la grandega plimulto
en la unuaj jaroj de Esperanto nenion sciis pri ĝi aŭ neklare aŭdis
pri ĝi nur kiel pri ia freneza, mokinda kuriozaĵo; tre multaj el vi en
la momento de la apero de Esperanto estis ankoraŭ infanoj; multaj,
kaj certe ne la malplej fervoraj el vi, en tiu tempo eĉ tute ne ekzistis
ankoraŭ en la mondo. La grandega plimulto el vi aliĝis al nia afero
nur tiam, kiam ĝi estis jam sufiĉe forta kaj elprovita. Tre kaj tre
malgranda, facile kalkulebla per la fingroj, estas la nombro de tiuj
personoj, kiuj iris kun Esperanto de la momento de ĝia naskiĝo
ĝis la nuna tempo. Kortuŝite ili povas nun rememori, kiel terure
malfacila estis ĉiu paŝo en la komenco, kiam ĉiu aludo pri Esperanto
postulis specialan kuraĝon, kiam el ĉiu milo da semoj, kiujn ni en
plej primitiva maniero, sen helpo kaj sen rimedoj, pacience ĵetadis
en la teron, apenaŭ unu ricevis radikojn.
Dudek kvin jaroj! Grandegan gravecon havas tia peco da tempo
en la historio de lingvo artefarita. Lingvoj naturaj kreskas tute
trankvile, ĉar kun tia lingvo neniu kuraĝas fari iajn eksperimentojn
aŭ fleksi ĝin laŭ sia gusto; sed pri lingvo artefarita ĉiu opinias, ke li 
64
Valerij Jakovleviĉ Brjusov (Валерий Яковлевич Брюсов, 1873–1924)
estas konata precipe kiel brila poeto kaj tradukisto (interalie, de Infero kaj
Faŭsto), kunfondinto de la rusa poezia simbolismo. La prozo de Brjusov
estas malpli bone konata, probable ĉar en Sovetunio liajn prozajn verkojn
oni eldonis malpli ofte ol la poeziajn, kaj iom post iom la ordinaraj legantoj
preskau forgesis, ke la apero de liaj romanoj Flamanta Anĝelo (1908) kaj
Altaro de venko (1911–1912) estis grava evento en la jarcent-komenca rusa
literaturo. (Surbaze de la unua romano Sergej Prokofjev en 1927 komponis
operon.)
Sed kvankam la unua ampleksa (sepvoluma) verkaro de Brjusov aperis
nur meze de la jaroj 1970aj, veraj literaturamantoj ĉiam alte taksis liajn novelojn en La akso de Tero (1907) kaj Noktoj kaj tagoj (1913).
La akso de Tero enhavis, spud la dramo Tero, novelojn, kiujn Brjusov
nomis “situaciaj”, ĉar en ili, malkiel en la “karakteraj” noveloj, la situacioj
kaj eventoj pli gravas ol la personeco de la protagonistoj. Ĉiu el tiuj noveloj
estis intence verkita kun konsidero de la okcidenta novelarto — France, Poe,
Stendhal, Wells, Wilde k. a. — jen temis pri influo stila, jen pri pruntita intrigo.
Plurfoje la situaciaj modeloj en La akso de Tero estis kreitaj por demonstri
la tre svagan limon inter la reala kaj fantazia mondoj, ilian reciprokan influon
kaj efikon je la protagonisto — tiel Brjusov kombinis la rimedojn de la poezia
simbolismo kaj la “horornovelan” tradicion de Poe. Noktoj kaj tagoj montris
distanciĝon de Brjusov disde la pastiĉa eksperimentado, precipe en Fianĉiniĝo de Daŝa, sed la simbolisma influo daŭris.
Ĉi tiu broŝuro enhavas tri novelojn el La akso de Tero, kiuj demonstras la
interfinfluon de la realo kaj imago, kaj la novelon Nokta aventuro el Noktoj
kaj tagoj, kiu estas teme proksima al Flamanta Anĝelo.
Brjusov lingve ne laŭas la klasikan stilon de la “grandaj rusaj romanoj”,
nek sekvas la stilrimedojn de Ĉeĥov. La tradukintoj devis konsideri, ke temas pri proza parolo de poeto, perita de divers-kleraj protagonistoj, kun
kiuj li sin ne identigis (tion Brjusov aparte klaŭzis en la prefaco de la unua 
novelaro). Lingve nekutima estas la lasta novelo, kiu bezonas glosojn eĉ
por rusaj legantoj.
La traduka teamo akceptis la defion, kaj nun la esperantista legantaro
povas ricevvi pli adekvatan opinion pri Valerij Brjusov per la kvina volumo
en la libroserio “Rusa literaturo”.Ĉar ĉi tiu libreto, presita kvincent-ekzemplere antaŭ 19 jaroj, delonge
elĉerpiĝis, la eldonejo Sezonoj kun konsento de la tradukintoj decidis reeldoni ĝin senpage kiel bitlibron laŭ la normoj epub kaj pdf. Ĉe la pretigo de la
bitlibro la redaktoro korektis kelkajn erarojn en la tradukoj kaj iomete modifis
la supran enkondukon kaj la notojn. 
6
Nun, kiam mi vekiĝis
Noticoj de psikopato
Certe, jam de mia infanaĝo oni opiniis min perversa; certe, oni asertis, ke
miajn sentojn aprobas neniu. Mi do kutimiĝis mensogi al la homoj. Mi kutimiĝis diri banalajn vortojn pri kompatemo kaj amo, pri la feliĉo ami alian. Sed
animprofunde mi estis konvinkita kaj estas konvinkita eĉ nun, ke la homo laŭ
sia naturo estas krimema. Al mi ŝajnas, ke inter ĉiuj sensoj, kiujn oni nomas
ĝuindaj, ekzistas nur unu inda je tiela epiteto — tiu, kiu konkeras la homon
ĉe observado de alies suferoj. Mi opinias, ke la homo en sia origina stato
povas soifi solon — turmenti la similulojn. Nia civilizacio bridis tiun naturan
impulson. Jarcentoj da sklaveco igis la homan animon kredi, ke la suferoj de
l’ aliaj afliktas ĝin. Kaj nun la homoj tute sincere ploras pro la aliaj kaj kompatas ilin. Sed tio estas nur miraĝo kaj sentotrompo.
Oni povas tiel fari miksaĵon el akvo kaj alkoholo, ke provenca oleo estas
en ĝi astata en ĉiu pozicio, nek supreniĝante nek sinkante. Alivorte, la tera
gravito ĉesas efiki je ĝi. En la lernolibroj de fiziko estas skribite, ke en tiuj
okazoj, obeante nur la strebojn de siaj partikloj, la oleo alprenas globan formon. Simile, okazas momentoj, kiam la homa animo liberiĝas de la potenco
de l’ gravito, de ĉiuj katenoj metitaj sur ĝin de la heredo kaj eduko, de ĉiuj
eksteraj influoj kutime determinantaj nian menson: de la timo esti juĝota,
de la timo antaŭ la publika opinio ktp. En tiuj momentoj niaj deziroj kaj agoj
subiĝas nur al la praaj, aŭtentaj instinktoj de nia naturo.
Temas ne pri l’ horoj de la ordinara dormo kiam la taga konscio, kvankam
estingite, plu kontrolas la dormantan memon; ankaŭ ne pri l’ tagoj de frenezo
kaj alieno: tiam la rutinajn inklinojn anstataŭas aliaj eĉ pli despotaj. Temas
pri la momentoj de tiu stranga stato, kiam nia korpo trankvilas en dormo, kaj
la menso konscianta tion, sakramente anoncas al nia fantomo vaganta en la
mondo de sonĝoj: vi estas libera! Kompreninte, ke niaj agoj ekzistos nur por
ni mem, kaj ke ili restos nekonataj en la cetera mondo, ni volonte fordonas 
7
nin al la deziroj leviĝantaj el la malluma profundo de nia memo. Almenaŭ
min en similaj okazoj neniam konkeris deziro entrepreni virtan, bonfaran
agon. Tute male, sciante, ke mi restos absolute senpuna, mi hastis fari ion
sovaĝan, malican kaj pekan.
Mi ĉiam pensis kaj plu pensas, ke la sonĝo estas egalrajta al la reala vivo.
Ja kio estas nia realo? — niaj impresoj, niaj sentoj, niaj deziroj, nenio plu.
Ĉio ĉi ekzistas ankaŭ en la sonĝoj. La sonĝo plenigas la animon samkiel la
realo, same nin emocias, ĝojigas kaj triste premas. La agoj farataj ensonĝe
restigas en la menso spurojn identaj al tiuj en la realo. Fakte, la sola diferenco inter la realo kaj sonĝo estas nur tio, ke la sonĝa vivo estas aparta por ĉiu
homo, sed la reala estas ĉies, aŭ estas konsiderata ĉiesa… Tio konkludigas,
ke por ĉiu aparta persono la sonĝoj estas dua realo. Preferon de unu el la
du realaĵoj — sonĝa aŭ efektiva — determinas personaj inklinoj.
De l’ infanaĝo la sonĝoj plaĉis al mi pli ol la realo. Mi nenial konsideris
perdita la tempon pasigitan endorme, eĉ male: mi bedaŭris pri la sonĝohoroj
ŝtelitaj de la reala vivo. Sed, certe, en la dormo mi serĉis vivon, tio estas
sonĝojn. Ankoraŭ en la knaba aĝo mi kutimis opinii sensonĝan nokton grava
manko. Se mi vekiĝis sen memori la sonĝon, mi sentis min malfeliĉa. Tiuokaze mi tra la tuta tago, hejme kaj lerneje, turmentis la memoron ĝis en
iu el ĝiaj foraj anguloj mi trovis fragmenton de l’ forgesitaj bildoj kaj ĉe plia
streĉo subite retrovis la tutan klaron de l’ nelga sonĝa vivo. Mi avide mergiĝis
en la reviviĝintan mondon kaj restaŭris eĉ la plej etajn ĝiajn detalojn. Per tia
trejnado de la memoro mi atingis, ke mi ne plu forgesis miajn sonĝojn. Mi
atendis nokton kaj dormon kiel horon de la aspirata rendevuo.
Precipe mi ŝatis koŝmarojn pro la draste ŝoka forto de la impresoj. Mi
evoluigis en mi la kapablon konscie elvoki ilin. Apenaŭ mi ekdormis, metinte
la kapon pli suben ol la korpon, koŝmaro preskaŭ tuj premis min per siaj
dolĉe-torturaj ungegoj. Mi estis vekiĝanta pro la neesprimebla langvoro kaj
sufokiĝo, sed apenaŭ enspirinte freŝan aeron mi hastis ree fali tien, en la
makabran abismon, en teruron kaj konvulsiojn. Monstraj muzeloj subite aperis el la ĉirkaŭa obskuro, simieskaj diabloj estis komencantaj interbatalon kaj
subite kun ŝrikoj impetis al mi, surdorsigis kaj strangolis min; en la tempioj
tamburis, estis dolore kaj terure, sed tiel admirinde, ke mi estis feliĉa.
Sed ekde la fruaj jaroj eĉ pli forte mi ŝatis tiun staton en la dormo, kiam mi
konsciis, ke mi estas dormanta. Kaj mi komprenis, kiom majestan liberon de
la spirito tio ebligas. Mi ne sciis okazigi tion laŭdezire. Dormante mi ricevis
kvazaŭ elektroŝokon kaj tuj sentis, ke la mondo estas nun en mia dispono. 
8
Mi iris laŭ vojoj de l’ sonĝo, laŭ ĝiaj valoj kaj palacoj, ĉien — kien mi deziris.
Ĉe volstreĉo mi povis vidi min en situacio, kiun mi ŝatis; mi povis enkonduki
en la sonĝon ĉiujn, pri kiuj mi revis. En la frua infanaĝo mi uzis tiujn momentojn por mistifiki la homojn kaj diversmaniere petoli. Sed poste mi transiris
al aliaj, pli sekretaj plezuroj; mi perfortis virinojn, mi faris murdojn kaj iĝis
ekzekutisto. Kaj tiam mi komprenis, ke ekstazo kaj jubilo ne estas nur vortoj.
Pasis jaroj. Finiĝis la tagoj de la studoj kaj humilo. Mi restis sola, mi ne
havis familion kaj ne bezonis labori por akiri mian ĉiutagan panon. Mi povis
plena dediĉi min al mia feliĉo. Mi pasigis en la dormo kaj somnolo plejparton
de l’ tempo. Mi uzis diversajn narkotajn drogojn — ne por la ĝuoj provokataj de ili, sed por plilongigi kaj profundigi la dormadon. La sperto kaj rutino
ebligis al mi pli kaj pli ofte ĝui la plej absolutan el la liberoj, pri kiuj aŭdacas
pensi la homo. Iom post iom mia nokta konscio atingis la tagan kaj, fakte, eĉ
komencis superi ĝin. Mi sciis kaj vivi en miaj iluzioj kaj kontempli tiun vivon
deflanke. Mi kvazaŭ observus mian fantomon fari en la sonĝoj tion aŭ alion;
mi gvidis ĝin kaj samtempe arde travivis ĉiujn ties sensacojn.
Mi kreis la plej konvenajn kondiĉojn por miaj fatamorganoj. Tio estis vasta
salono ie en la tera profundo. Ĝi estis lumigata de ruĝa fajro el du kolosaj
fornoj. La muroj probable estis feraj kaj la planko — ŝtona. Tie estis ĉiuj
konataj torturiloj: dyba, paliso, najlozaj seĝoj, instrumentoj por eltiro de muskoloj kaj survolvo de intestoj, ponardoj, pinĉiloj, skurĝoj, segiloj, brulvarmaj
metalaj stangoj kaj rastiloj. Kiam la feliĉa sorto favoris min per la libero, mi
preskaŭ ĉiam tuj rapidis al mia sekreta azilo. Per forta streĉo de l’ deziro mi
venigis en la subteran arkaĵon ĉiun, kiun mi volis: foje konatojn, sed plejofte
naskitojn de la imago, kutime gejunulojn, gravedajn virinojn kaj infanojn. Mi
amuzis min per ili kiel la plej potenca el la despotoj de la mondo.
Post kelka tempo mi trovis ŝatatajn viktimtipojn. Mi konis ilin laŭnome.
En kelkaj min imponis la korpa beleco, en aliaj kuraĝo dum suferado de plej
drastaj torturoj kaj ilia malestimo al ĉiuj miaj artifikoj, en la triaj, male, la korpa
kaj spirita feblo, ĝemoj kaj vanaj suplikoj. Foje, eĉ nemalofte, mi revivigis
mortintojn pro miaj turmentoj por reĝui ilian suferplenan morton. Komence
mi sola estis kaj ekzekutisto kaj spektanto. Poste mi kreis por mi helpantojn:
gregon da hidaj nanoj, kies kvanto kreskis laŭ mia deziro. Ili donis al mi
torturilojn, ili plenumis miajn ordonojn ridegante kaj grimacante. Inter ili mi
festenis miajn orgiojn de sango kaj fajro, sakroj kaj blasfemoj.
Verŝajne mi restus freneza, izola kaj feliĉa. Sed miaj nemultaj amikoj, kredintaj min esti malsanulo proksimiĝanta al alieno, ekvolis min savi. Preskaŭ 
9
perforte ili de temp’ al tempo igis min forlasi la hejmon, viziti teatrojn kaj esti
inter homoj. Mi suspektas, ke ili intence klopodis plej alloge prezenti al mi
la junulinon, kiu poste iĝis mia edzino. Cetere, apenaŭ troviĝus viro, kiu ne
trovus ŝin inda je adoro. Ĉiuj ĉarmoj virinaj kaj homaj kulminis en tiu, kiun
mi ekamis, kiun mi tiel ofte nomis mia, kaj kiun mi ne ĉesos priplori ĝis mia
lasta spiro. Ili montris al ŝi min, kiel nepre savendan suferantan malfeliĉulon.
Ŝi komencis de scivolo kaj venis al la plej granda kaj la plej abnegacia pasio.
Longan tempon mi ne kuraĝis eĉ pensi pri edziĝo. Malgraŭ la potenco de
la ama sento, kiu unuafoje sklavigis min, mi estis terurata de la penso perdi
la solecon ebligantan al mi libere delici la sonĝajn viziojn. Tamen la norma
vivo, kiun oni trudis al mi, iom post iom ombris la racion. Mi sincere ekkredis,
ke en mia animo povas okazi transformiĝo, ke ĝi povas rezigni de sia vero,
neagnoskata de la homoj. Je la nuptotago la amikoj gratulis min, kvazaŭ mi
elirus el ĉerko al la suna lumo. Post la nupta vojaĝo mi kun la edzino ekloĝis
en nova, hela kaj gaja domo. Mi kredigis min, ke min interesas mondeventoj
kaj urbaj novaĵoj; mi legis ĵurnalojn kaj tenis mondumajn kontaktojn. Mi ree
ekpovis maldormi tage. Nokte, post senfortigaj amoraj karesoj, min kutime
kaptis morta, banala sonĝo sen foroj kaj imagoj. En la provizora blindiĝo mi
pretis ĝoji pro mia resaniĝo, pro la resurekto el la freneza mondo al la realo.
Tamen, certe neniam — ho jes, neniam! — en mi plene mortis deziro de
aliaj ĝuoj. Ĝi estis nur surdigita de la tro palpebla realo. Eĉ dum la mielaj
tagoj de la unua geedza monato mi sentis en la animfundo nekontentigitan
soifon al pli akraj kaj pli blindigaj impresoj. Kun ĉiu nova semajno tiu soifo
turmentis min pli kaj pli forte. Kaj apud tiu obsedo kreskis alia neestingebla
deziro, kiun mi komence ne volis konfesi eĉ al mi mem: la deziro venigi ŝin,
mian amatan edzinon, al mia nokta diboĉo kaj vidi ŝian vizaĝon konvulsii pro
la korpaj turmentoj. Mi batalis, mi longe spitis, penante konservi la racion
sobra. Mi estis konvinkanta min per ĉiuj rezonoj de la prudento, sed mi ne
povis kredi ilin. Vane mi serĉis distriĝon, vane mi ne permesis al mi resti
sola — la tento vivis en mi, kaj mi nenien povis fuĝi de ĝi.
Fine mi cedis. Mi ŝajnigis min entrepreni grandan studon pri historio de
l’ religioj. Mi starigis en mia biblioteko grandajn sofojn kaj enŝlosis min tie
pornokte. Pli poste mi pasigis tie tutajn tagojn. Mi ĉiel kaŝis la sekreton de
la edzino; mi tremis pensante, ke ŝi povos penetri en tion, kion mi kriptis plej
ĵaluze. Ŝi estis al mi kara samkiel pli frue, ŝiaj karesoj ĝuigis min ne malpli
ol sojle de nia komuna vivo, sed min logis pli granda kaj pli potenca volupto.
Mi ne povis klarigi al ŝi mian konduton kaj preferis, ke ŝi pensu, ke mi ĉesis 
10
ami ŝin kaj ke mi neglektas ŝin. Kaj ŝi vere tiel pensis, suferis kaj senfortiĝis.
Mi vidis ŝin paliĝi kaj velki, mi vidis, ke la tristo venigos ŝin en la tombon.
Sed kiam, cedante al subita deziro, mi diris al ŝi la kutimajn amajn vortojn,
ŝi revigliĝis nur por nelonge: ŝi ne povis kredi min, ĉar miaj agoj, videble, tre
kontrastis kun la vortoj.
Sed kvankam mi, samkiel pli frue, pasigis en la sonĝoj preskaŭ la tutan
tempon, fordonante min al la ĥimeroj eĉ pli plene ol en la fraŭla aĝo, mi ial
perdis la iaman kapablon havi la absolutan liberon. Tutajn semajnojn mi
kuŝis sur miaj sofoj, vekiĝante nur por iom restarigi la fortojn per vino aŭ
buljono, por akcepti novan dozon da barbituraĵo, sed la sopirata momento
ne venis. Mi estis travivanta dolĉajn turmentojn de l’ koŝmaroj, iliajn pompon
kaj senkompaton, mi povis rememori kaj fiksi vicojn da diverstipaj sonĝoj, jen
konsekvencaj kaj teruraj ĝuste pro tiu triumfanta konsekvenco, jen sovaĝe
kalejdoskopaj, admirindaj kaj grandiozaj pro la frenezo de la kombinoj, —
sed mia konscio plu restis kvazaŭ vualita. Mi ne havis la povon direkti la
sonĝon, mi devis aŭskulti kaj kontempli tion, kio estis donata elekstere, de iu.
Mi aplikis ĉiujn manierojn kaj rimedojn, kiujn mi konis: mi malreguligis la
sangocirkuladon, hipnotis min mem, uzis morfinon, haŝiŝon, kaj ĉiujn ceterajn dormigilojn, sed ili donis al mi nur siajn proprajn sorĉojn. Post ekscito
provokita de l’ barata papavdemono komenciĝis dolĉa langvoro, malforta
hulo de l’ dormema boato en la senlima oceano, naskanta el siaj ondoj ĉiam
novajn hantaĵojn — sed tiuj vizioj ne obeis miajn sorĉalvokojn. Vekiĝinte, mi
kun freneza indigno estis rememoranta la senfinajn bildoŝanĝiĝojn okazintaj antaŭ mi, sed ili aperis ne pro mia arbitro kaj foriĝis ne miavole. Mi estis
forkonsumiĝanta pro la furiozo kaj dezirego, sed mi ne povis interveni.
Probable pasis iom pli ol duona jaro ekde kiam mi revenis al la portempe
rompita sonĝoĝuo ĝis tiu tago, kiam mia plej kara feliĉo estis redonita al mi.
Endorme mi sentis la bone konatan elektran ŝokon kaj mi tuj komprenis: mi
estas denove libera, mi dormas, sed povas regi la sonĝon, mi povas plenumi
ĉiujn dezirojn, kaj ĉio ĉi restos nur sonĝo! Ondo da mirinda ekstazo plenigis
mian animon. Mi ne povis spiti la delongan tenton: mia unua intenco estis
tuj trovi la edzinon. Sed mi ne volis iri en la subteran palacon. Mi preferis
trafi en tiujn cirkonstancojn, al kiuj ŝi kutimis kaj kiujn ŝi kreis mem. Tio estus
pli fajna ĝuo! Kaj tuj per la dua dormanta memo mi ekvidis min stari post la
biblioteka pordo.
“Iru, — mi diris al mia fantomo, — iru, ŝi dormas nun, kaj kunprenu la
fajnan ponardon kun la ebure inkrustita tenilo”.
11
Obeante la ordonon, mi ekiris la konatan vojon tra la mallumaj ĉambroj.
Al mi ŝajnis, ke mi ne iras per la krura movo, sed flugas kiel normale okazas
en sonĝoj. Trairante la salonon mi ekvidis post la fenestroj tegmentojn de la
urbaj domoj kaj pensis: “Ĉio ĉi estas en mia povo”. La nokto estis senluna,
sed surĉiele brilis steloj. El sub la foteloj ekaperis miaj nanoj, sed mi mangeste igis ilin fuĝi. Mi mallaŭte malfermetis la dormejan pordon. La ĉambro
estis sufiĉe bone lumigata de lucerneto. Mi alpaŝis la liton, sur kiu dormis
la edzino. Kuŝante, ŝi aspektis tre febla, malgranda kaj magra; ŝiaj haroj,
ordigitaj pornokte en du ligoj, pendis de sur la lito. Ĉe la kuseno kuŝis tuko:
ŝi ploris dormonte, ŝi ploris pro tio, ke mi denove ne venis al ŝi. Morna sento
premis mian koron. Mi pretis tiumomente ekkredi la kompaton. En la cerbo
fulmis la deziro fale surgenuiĝi antaŭ la lito kaj kisi ŝiajn fridiĝintajn gambojn.
Sed mi memorigis al mi, ke estas sonĝo.
Mirinde stranga sento premis min. Finfine mi povus efektivigi la sekretan
revon kaj fari al tiu virino ĉion, kion mi dezirus. Kaj ĉio ĉi restos konata nur
al mi. Sed en la realo mi povus ĉirkaŭi ŝin per ekstazaj karesoj, konsoli, ami
kaj dorloti ŝin… Klininte min al la korpo de la edzino mi fortamane premis
ŝian kolon, ke ŝi ne povu krii. Ŝi tuj vekiĝis, apertis la okulojn kaj per la tuta
korpo skuiĝis sub mia mano. Sed mi kvazaŭ najlus ŝin al la lito, kaj ŝi serpente movis sin penante min forpuŝi, diri ion al mi, rigardante min per siaj
frenezaj okuloj. Kelkajn momentojn mi rigardis en la bluan fundon de tiuj
okuloj, sentante nevortumeblan sentokulminon, kaj poste mi subite ponardis
ŝian flankon subkovrile.
Mi vidis kiel ŝi ektremis per la tuta korpo, rektiĝis, plu ne povante krii,
sed ŝiaj okuloj pleniĝis je larmoj de l’ doloro kaj despero, kaj larmoj ekstriis
laŭ ŝiaj vangoj. Kaj laŭ mia mano, tenanta la ponardon, ekfluis viskoza kaj
varmeta sango. Mi komencis nehaste fari pliajn frapojn, forĵetis de sur ŝi la
kovrilojn kaj plu pikis ŝin nudan, dum ŝi klopodis ŝirmi sin, leviĝi, rampi. Ho,
kiel dolĉajn ĝuon kaj teruron mi sentis, tranĉante per la klingo la elastajn
pufaĵojn de ŝia korpo kaj dekorante la tutan belegan, teneran kaj amatan
korpon per skarlataj rubandoj de l’ vundoj kaj sango! Fine, kaptinte ŝian
kapon, mi enpikis la ponardon en la kolon, trapikinte ĝin post la karotido,
streĉis ĉiujn fortojn kaj disŝiris la gorĝon. La sango stertore ekŝaŭmis, ĉar
la agoniantino penis spiri; ŝiaj manoj konvulsie penis ion kapti aŭ forsvingi.
Kaj poste ŝi restis senmova.
Tiam mian animon ekregis tiel terura despero, ke mi tuj impetis vekiĝi,
sed sensukcese. Mi faris ĉiajn eblajn volstreĉojn, atendante, ke la muroj 
de l’ ĉambro subite disfalos, foriros kaj degelos, kaj mi ekvidos min sur mia
sofo en la biblioteko. Sed la koŝmaro daŭris. La sangoza kaj kripligita korpo
de la edzino kuŝis antaŭ mi sur la sange aspergita lito. Kaj en la pordo jam
svarmis homoj kun kandeloj, kiuj ĵetis sin ĉi tien, aŭdinte la batalbruon, kaj
iliaj vizaĝoj estis nerekoneblaj pro l’ hororo. Ili diris nenion, sed ĉiuj rigardis
al mi, kaj mi vidis ilin.
Ĉi tiam mi subite komprenis, ke ĉi-foje, ĉio kio okazis, estis ne en sonĝo.El arkivo de psikiatro
Mi amis spegulojn ekde la junaj jaroj. Infanaĝe mi ploris kaj tremis, rigardante en ilian travideblan vereman profundon. En la infaneco mia plej ŝatata
ludo estis vagadi tra la ĉambroj aŭ ĝardeno, portante antaŭ mi spegulon kaj
rigardante en ties abismon, per ĉiu paŝo transirante la randon, sufokiĝante
pro teruro kaj vertiĝo. Ankoraŭ kiel knabino mi komencis plenigi mian tutan
ĉambron per speguloj, grandaj kaj etaj, fidelaj kaj iomete misspegulantaj,
klaraj kaj preskaŭ nebulaj. Mi kutimiĝis pasigi longajn horojn kaj tagojn inter
la kruciĝantaj mondoj, enirantaj
unu la alian, ŝanceliĝantaj, vanuantaj kaj reaperantaj. Mia sola pasio
estis cedi mian korpon al tiuj sensonaj foroj, al tiuj seneĥaj perspektivoj,
al tiuj apartaj universoj, kiuj tranĉas la nian kaj spite al la racio kunekzistas
samtempe kaj samloke. Tiu reversita realo, apartigita de ni per la polurita
vitrosurfaco, ial neatingebla por palpado, logis min al si, altiris kiel abismo,
kiel mistero.
Min logis ankaŭ la fantomo, kiu aperis antaŭ mi ĉiufoje, kiam mi proksimiĝis al la spegulo, kaj kiu strange duobligis mian estaĵon. Mi penis diveni, kio
diversigas tiun alian virinon de mi, kiel eblas, ke mia dekstra mano estas ŝia
maldekstra, kaj kiel ĉiuj fingroj de tiu mano estas translokitaj, kvankam ĝuste unu el ili portas mian edzinringon. Miaj pensoj konfuziĝis, dum mi provis
penetri en tiun enigmon kaj solvi ĝin. En ĉi tiu mondo, kie eblas tuŝi ĉion,
kie voĉoj sonas, vivis mi — la aŭtenta; en la alia, respegulita mondo, kiun
eblas nur kontempli, estis ŝi — la fantoma. Ŝi estis preskaŭ kiel mi, sed ne
tute mi. Ŝi ripetis ĉiujn miajn movojn, sed neniu el ili koincidis kun tiu, kiun
mi faris. Tiu alia, sciis ion, kion mi ne povis diveni; ŝi posedis sekreton, por
ĉiam kaŝitan de mia menso.
Sed mi rimarkis, ke ĉiu spegulo havas sian apartan, unikan mondon. Metu
sur la sama loko du spegulojn, unu post la alian — kaj tuj aperos du diversaj 
14
mondoj. En diversaj speguloj antaŭ mi bildiĝis diversaj fantomoj: ĉiu similis
al mi, sed neniu estis identa kun la aliaj. En mia eta poŝspegulo vivis naiva
knabino kun la klaraj okuloj, kiuj memorigis al mi la junajn jarojn. En la ronda
buduara spegulo kaŝis sin virino, spertinta la dolĉon de ĉiaj voluptoj: senhonta, libera, bela, kuraĝa. En la rektangula spegulo de l’ ŝranko ĉiam formiĝis
figuro rigora, potenca, frida, kun senkompata rigardo. Mi konis ankaŭ aliajn
miajn soziojn — en mia trumo, en la orumita tripanela klapspegulo, en la surmura spegulo pendanta en kverka framo, en la surkola speguleto, kaj en tre
multaj aliaj, kiujn mi kolektis. Al ĉiu estaĵo, kaŝita en ili, mi donis pretekston
kaj eblon montri sin. Laŭ la strangaj kondiĉoj de ilia mondo, ili devis ricevi
la aspekton de tiu, kiu stariĝis antaŭ la vitro, sed en tiu pruntita eksteraĵo ili
konservis siajn personajn trajtojn.
Kelkajn spegulmondojn mi amis; kelkajn mi abomenis. En iujn mi volonte
foriris por longaj horoj vagante en iliaj allogaj vastoj. Aliajn mi evitis. Kaŝe mi
malamis ĉiujn miajn soziojn. Mi sciis, ke ili ĉiuj estas miaj malamikoj, almenaŭ pro tio, ke ili estas devigitaj enkorpiĝi en mia eksteraĵo, tiom naŭza por
ili. Tamen, kelkajn spegul-virinojn mi kompatis, pardonis ilian malŝaton al mi
kaj traktis ilin preskaŭ amike. Iujn mi malestimis, ilian senfortan furiozon mi
priridis, ilin mi incitis per mia libero kaj turmentis per mia potenco super ili.
Kontraŭe, estis tiuj, kiujn mi timis, ĉar ili estis tro fortaj kaj mem kuraĝis priridi
min kaj ordoni al mi. Mi haste liberiĝis de la speguloj, en kiuj vivis tiaj virinoj;
mi ne rigardis min en tiaj speguloj; mi kaŝis, fordonis, eĉ rompis ilin. Sed post
ĉiu rompita spegulo mi ne povis forteni min de tuttaga plorego, komprenante
ke mi ruinigis tutan universon. Kaj riproĉaj konturoj de l’ pereigita mondo
riproĉe rigardis al mi el la vitrosplitoj.
La spegulon, kiu por mi iĝis fatala, mi brokante aĉetis aŭtune. Ĝi estis
granda tualetspegulo, balanciĝanta sur ŝraŭboj. Ĝi mirigis min per eskvizita
klaro de la bildoj. La fantoma realo ŝanĝiĝis tie ĉe la plej eta klino de la vitro,
tamen tiu realo estis sendependa kaj ekstreme viveca. Kiam mi ekzamenis
ĝin en la aŭkcio, la virino imitanta en ĝi min, rigardis miajn okulojn kun fiera
defio. Mi ne volis cedi al ŝi, vidiginte, ke ŝi timigis min — mi aĉetis la spegulon kaj ordonis meti ĝin en mian buduaron. Restinte sola en mia ĉambro,
mi tuj alpaŝis al la nova spegulo kaj fiksis la rigardon en mian rivalon. Sed
ŝi faris la samon kaj, starante vidalvide, ni komencis trapiki unu la alian per
la okuloj, kiel serpentoj. En ŝiaj okuloj respeguliĝis mi, en la miaj — ŝi. Mia
koro ekhaltis, la kapo ekturniĝis pro la fiksa rigardo. Per volstreĉo mi tamen
fortiris mian rigardon de la fremdaj okuloj, piedpuŝis la spegulon tiel ke ĝi 
15
ekbalanciĝis, kompatinde ŝancelante la fantomon de mia rivalo, kaj forlasis
la ĉambron.
De tiu momento komenciĝis nia batalo. La unuan vesperon de nia konatiĝo
mi ne kuraĝis proksimiĝi al la nova spegulo; mi kun mia edzo vizitis teatron,
afekte ridis kaj ŝajnis gaja. Sekvatage, ĉe la brila lumo de septembra tago,
mi brave eniris sola la buduaron kaj eksidis antaŭ la spegulo. Samtempe
tiu, la alia, ankaŭ trairis la pordon, movante sin al mi, transpaŝis la ĉambron
kaj eksidis kontraŭ mi. Niaj okuloj renkontiĝis. Mi tralegis en ŝiaj okuloj abomenon al mi, ŝi en la miaj — abomenon al ŝi. Komenciĝis nia dua duelo, la
duelo de la okuloj, de la du persistaj rigardoj: ordonaj, minacaj, sugestiaj. Ĉiu
el ni penis konkeri la volon de sia rivalo, rompi ties reziston, obeigi la alian al
siaj deziroj. Estus timige vidi deflanke la du virinojn, senmove sidantaj unu
kontraŭ la alia, ligitaj per magia influo de la rigardoj, preskaŭ svenantaj pro
la psika streĉo… Subite oni min vokis. La ravo ĉesis. Mi ekstaris, eliris.
Poste niaj dueloj okazis ĉiutage. Mi komprenis, ke tiu aventuristino intence invadis mian hejmon por pereigi min kaj okupi en nia mondo mian lokon.
Sed mi ne havis forton por rifuzi la batalon. En tiu konkurado estis kripta
delico. En la eblo de malvenko kaŝiĝis dolĉa tento. Iufoje mi devigis min dum
kelkaj tagoj ne veni al la spegulo; mi okupis min per aferoj kaj amuzoj — sed
profunde de mia animo ĉiam kaŝiĝis la memoro pri la rivalo, kiu pacience kaj
aplombe atendis mian revenon. Mi ja estis revenanta, kaj ŝi formiĝis antaŭ
mi pli triumfanta ol antaŭe, ŝi boris min per sia venka rigardo kaj katenis min
al la loko antaŭ si. Mia koro haltis, kaj mi kun vana kolero sentis min regata
de tiu rigardo…
Tiel pasis tagoj kaj semajnoj; nia batalo daŭris; sed la domino de mia
rivalo iĝis ĉiam pli evidenta. Foje mi subite komprenis, ke mia volo estas
subigita al ŝia volo, kaj ke ŝi estas jam pli forta ol mi. Teruro kaptis min. Mia
unua impulso estis fuĝi el mia hejmo, forveturi en alian urbon; sed mi tuj
konstatis, ke tio estus vana: pro obeo al la altira forto de l’ malamika volo, mi
malgraŭ ĉio revenus ĉi tien, en tiun ĉambron, al mia spegulo. Tiam venis la
ideo frakasi la spegulon, transformi mian rivalon al nenio. Tamen venki ŝin
per kruda perforto signifus rekoni ŝian superecon al mi: tio humiligus min.
Mi preferis resti por konduki ĝis la fino la komencitan batalon, malgraŭ la
minacanta malvenko.
Baldaŭ ne plu restis duboj pri tio, ke mia rivalo triumfas. Pli kaj pli da potenco koncentriĝis en ŝia rigardo je ĉiu plia renkonto. Iom post iom mi perdis
la kapablon ne veni al mia spegulo almenaŭ unufoje dum la tago. Ŝi igis min 
16
pasigi kelkajn horojn ĉiutage antaŭ ŝi. Ŝi direktis mian volon kiel hipnotizanto
direktas la volon de somnambulo. Ŝi disponis mian vivon kiel mastro disponas la vivon de sia sklavo. Mi plenumis tion, kion ŝi postulis, mi iĝis aŭtomato
de ŝiaj mutaj ordonoj. Mi sciis, ke ŝi intence, atenteme, sed neeviteble venigas min al pereo, sed mi ne plu rezistis. Mi divenis ŝian sekretan planon:
enĵeti min en la mondon de l’ spegulo kaj mem elspeguliĝi en nian mondon;
sed al mi mankis forto por malhelpi ŝin. Miaj edzo kaj parencoj — kiuj vidis
min pasigi tutajn horojn, tagojn kaj noktojn antaŭ la spegulo — traktis min
freneza kaj intencis kuraci min. Mi ne kuraĝis malkaŝi al ili la veron, ĉar al mi
estis malpermesite rakonti al ili la teruran veron pri la hororo, al kiu mi iris.
Unu el decembraj tagoj antaŭ la Kristnasko iĝis la tago de mia pereo. Mi
memoras ĉion klare, detale, precize; eraroj malestas en miaj rememoroj.
Kiel kutime, mi iris en mian buduaron frue, ĉe komenco de vintra krepuskiĝo.
Mi starigis molan sendorsan fotelon antaŭ la spegulo, enfoteliĝis kaj cedis
min al ŝi. Ŝi senprokraste respondis al mia voko, ankaŭ ŝi starigis fotelon, eksidis kaj komencis rigardadi min. Obskura antaŭsento obsedis mian animon,
sed mi ne havis povon klini mian kapon kaj estis devigata akcepti la arogan
rigardon de mia rivalo. Pasis kelkaj horoj, ombroj plenigis la ĉambron. Neniu
el ni ŝaltis lumon. La vitro pale glimetis en la mallumo. La bildoj apenaŭ distingeblis, sed ŝiaj aplombaj okuloj plu rigardis samforte. Malkiel en la aliaj
tagoj, mi sentis nek malicon, nek teruron — nur senkonsolan angoron kaj
amaron pro la konscio pri mia regateco fare de la alia. La tempo fluis kaj mi
estis forflosanta kun ĝi en la infiniton, en la nigran vaston de debileco korpa
kaj mensa.
Subite ŝi, la respegulita, forlasis la fotelon. Mi per tuta mia korpo ektremis
pro la ofendo. Tamen io nevenkebla, io elekstere deviga starigis ankaŭ min.
La virino en la spegulo faris unu paŝon antaŭen. Ankaŭ mi. La virino en la
spegulo etendis antaŭen la brakojn. Ankaŭ mi. Rigardante al mi rekte per
siaj sugestiaj kaj ordonaj okuloj, ŝi sendevie moviĝis antaŭen, kaj mi iris renkonte al ŝi. Estis strange, ke malgraŭ la hororo de la situacio kaj malgraŭ la
abomeno al mia rivalo, ie en profundo de mia animo flagretis timiga konsolo,
sekreta ĝojo pri finfina eniro en la misteran mondon, en kiun mi enrigardis
de la infaneco, kaj kiu ĝis nun restis ekster mia atingo. Kelkmomente mi
preskaŭ ne sciis, kiu allogis kiun: ŝi — min, aŭ mi — ŝin; ĉu ŝi avidis mian
lokon, aŭ mi planis tiun batalon por substitui min al ŝi.
Sed kiam miaj manoj moviĝante antaŭen tuŝis ĉe la vitro ŝiajn manojn, mi
tute stuporiĝis pro la naŭzo. Sed ŝi potence prenis miajn manojn kaj perforte 
17
tiris min al si. Miaj manoj mergiĝis en la spegulon kiel en brulige glacian
akvon. La malvarmo de l’ vitro penetris en mian korpon kun tortura doloro,
kvazaŭ ĉiuj atomoj de mia estaĵo ŝanĝus sian dispozicion. Sekvamomente
mia vizaĝo tuŝis la vizaĝon de l’ rivalo, mi ekvidis ŝiajn okulojn antaŭ la miaj,
kaj ni kuniĝis en monstra kiso. Ĉio ĉesis en la turmenta sufero, komparebla
kun nenio. Rekonsciiĝinte post la sveno, mi ekvidis antaŭ mi mian buduaron
al kiu mi rigardis el la spegulo. Mia rivalo staris antaŭ mi kaj ridegis. Kaj mi —
ho, kruelo! — apenaŭ viva pro la sufero kaj humiligo, mi estis devigata ridegi,
imitante ĉiujn ŝiajn grimacojn per triumfa kaj gaja rido. Apenaŭ mi konsciis
mian staton, ŝi subite returnis sin, iris al la pordo, malaperis el la vido, kaj mi
subite falis en stuporon kaj malekziston.
Post tio komenciĝis la vivo de mi, la respegulita — vivo stranga, duonkonscia, kvankam mistere dolĉa. Ni estis multaj en tiu spegulo — obskuraj
animoj, dormantaj mensoj. Ni ne povis interparoli, sed ni sentis intimecon
kaj amis unu la alian. Ni nenion vidis, malklare aŭdis, kaj nia ekzisto similis
al torporo pro la neeblo spiri. Nur kiam iu el la homa mondo proksimiĝis al
la spegulo, ni, subite preninte ties aspekton, povis rigardi en la mondon, distingi la voĉojn, spiri tutbruste. Mi pensas, ke tia estas la vivo de l’ mortintoj
— malklara konscio pri si mem, nebula memoro pri la pasinteco kaj suferiga
deziro almenaŭ por unu momento denove enkarniĝi, vidi, aŭdi, paroli… Ĉiu
el ni kaŝis kaj dorlotis sian sekretan revon — liberiĝi, trovi novan korpon,
foriri en la mondon de konstanteco kaj stabileco.
Dum la unuaj tagoj de mia nova stato mi sentis min tute malfeliĉa. Ankoraŭ nenion mi sciis, nenion scipovis. Obeeme kaj senpense mi prenis la
aspekton de mia rivalo, kiam ŝi proksimiĝis al la spegulo kaj komencis moki
min. Ŝi faris tion sufiĉe ofte. Ŝi ĝuis paradi antaŭ mi per siaj vivemo kaj realo.
Ŝi sidiĝis kaj sidigis min, stariĝis kaj triumfis vidi min ekstaranta, mansvingis,
dancis, igis min duobligi siajn movojn kaj ridegis, ridegis por ke ankaŭ mi
ridegu. Ŝi kriis ofendajn vortojn en mian vizaĝon, sed mi ne povis respondi
al ŝi. Ŝi pugne minacis min kaj mokis mian devige ripetitan geston. Ŝi turnis
sian dorson al mi, kaj mi, perdinte la vidkapablon kaj aspekton, estis konscianta la veran honton de la vegetado restigita al mi… Poste subite ŝi per
unu bato turnis la spegulon ĉirkaŭ la akso kaj svinge ĵetis min al la kompleta
malekzisto.
Tamen iom post iom la humiligo kaj ofendoj vekis mian konscion. Mi
komprenis, ke mia rivalo nun vivas mian vivon, uzas mian tualeton, estas
konsiderata kiel la edzino de mia edzo, okupas mian lokon en la mondumo. 
18
Abomeno kaj soifo al venĝo tiam kreskis en mia animo kiel du flamaj floroj.
Mi komencis amare damni min pro tio, ke sekve de mia malfirmeco aŭ krima scivolemo mi permesis al ŝi venki min. Mi iĝis certa ke tiu aventuristino
neniam triumfus super mi, se mi mem ne helpus ŝin en ŝiaj intrigoj. Kutimiĝinte al la kondiĉoj de mia nova estado, mi do decidis batali kontraŭ ŝi,
samkiel ŝi batalis kontraŭ mi. Se ŝi, ombro, sukcesis okupi la lokon de virino
reala, ĉu mi, homo nur provizore ombriĝinta, ne estos pli forta ol la fantomo?
Mi komencis de fore. Unue mi ŝajnigis, ke la mokoj de mia rivalo turmentas min ĉiam pli kaj pli netolereble. Mi intence ebligis al ŝi ĝui ĉiajn dolĉojn
de l’ venko. Mi incitis en ŝi kaŝitajn ekzekutistajn instinktojn, afektante min
kolapsinta viktimo. Ŝi trafis en tiun kaptilon. Ŝi fordonis sin al tiu ludo kun mi.
Ŝi disipis sian imagon, elpensante por mi novajn torturojn. Ŝi inventis milojn
da ruzaĵoj por montri al mi plurfoje, ke mi estis nur respeguliĝo, kaj ke mi ne
havis mian propran vivon. Jen ŝi ludis pianon antaŭ mi, torturante min per
la sensoneco de mia mondo. Jen ŝi frandis per etaj glutoj miajn ŝatatajn likvorojn, sidante kontraŭ la spegulo kaj devigante min ŝajnigi ke ankaŭ mi ilin
trinkas. Jen, finfine, ŝi venigis en mian buduaron homojn, kiujn mi abomenis,
kaj antaŭ miaj okuloj ŝi estis fordonanta sian korpon al iliaj kisoj, lasante ilin
pensi, ke min ili kisis. Poste, restinte nur kun mi, ŝi rikanis malice kaj jubile.
Tamen tiu rikano ne plu vundis min; sur ĝia pinto estis dolĉo — mia atendo
de venĝo!
Dum ŝi estis malhonoranta min, mi nerimarkeble kutimigis mian rivalon
rigardi en miajn okulojn, iom post iom mi ekregis ŝian rigardon. Baldaŭ mi
jam povis laŭ mia deziro igi ŝin levi kaj mallevi siajn palpebrojn, fari movojn
per sia vizaĝo. Nun mi komencis triumfi, kvankam mi kaŝis mian senton sub
la mieno de sufero. Mia animforto kreskis, kaj mi kuraĝis ordoni al mia rivalo:
hodiaŭ vi faros tion, hodiaŭ vi iros tien, morgaŭ vi venos al mi je tioma horo.
Kaj ŝi plenumis! Mi implikis ŝian animon per reto de miaj deziroj, mi plektis firman fadenon, per kiu mi tenis ŝian volon, mi kaŝe jubilis pro ĉiu mia sukceso.
Kaj estis jam malfrue, kiam foje dum ŝia rikanado ŝi konstatis sur miaj lipoj
venkan rideton, kiun mi ne sukcesis kaŝi. Ŝi furioze forkuris el la ĉambro,
sed resinkante en la sonĝon de mia malekzisto, mi sciis, ke ŝi revenos; mi
sciis, ke ŝi cedos al mi! Ekstazo de l’ venko ŝvebis super mia senvola feblo
kaj distranĉis la obskuron de mia fikcia morto per iriza lumfasko.
Ŝi revenis! Ŝi venis al mi kolera kaj timigita. Ŝi kriis al mi kaj minacis
min. Sed mi ordonis al ŝi, kaj ŝi devis obei. Komenciĝis ludo de kato kun
muso. Iam ajn mi povus reĵeti ŝin denove en la profundon de l’ vitro kaj 
19
mem denove veni en la sonoran kaj firman realon. Ŝi sciis, ke mi povas
fari tion laŭ mia volo, kaj tiu scio duoble suferigis ŝin. Sed mi ne rapidis.
Iam mi ŝatis la dolĉon de la malekzisto. Mi ĝue delektis min per mia povo.
Finfine (tio estas stranga, ĉu ne?) en mi vekiĝis kompato al mia rivalo,
mia malamiko, mia ekzekutisto. Ŝi ja havis ion mian, kaj mi timis senigi
ŝin je la vivrealo kaj transformi ŝin je fantomo. Mi hezitis, mi ne kuraĝis, mi
prokrastis tiun momenton tagon post tago. Mi mem ne sciis, kion mi volis
kaj kio timigis min.
Iun klaran printempan tagon en la buduaron subite venis homoj kun lignotabuloj kaj hakiloj. En mi forestis la vivo, mi kuŝis en volupta stuporo, sed eĉ
vidante nenion mi komprenis, ke ili estas ĉi tie. La homoj komencis klopodi
ĉe la spegulo, kiu estis mia universo. La animoj loĝantaj en ĝi apud mi, unu
post la alia vekiĝis kaj prenis la iluzian karnon en la formo de respeguliĝo.
Terura maltrankvilo agitis mian dormeman animon. Antaŭsentante hororon,
antaŭsentante jam nerenverseblan pereon, mi kolektis la tutan potencon
de mia volo. Grandajn streĉojn mi bezonis por lukti kontraŭ la langvoro de l’
somnola duonekzisto! Tiel vivantaj homoj foje luktas kun inkubo, ŝirante sin
el ties sufokaj katenoj en la realon.
Mi akcentis ĉiujn miajn fortojn sur la vokon, kiu celis ŝin, mian rivalon:
“Venu ĉi tien!” Mi sugestiis kaj hipnotigis ŝin per la tuta streĉo de mia somnola volo. Sed tempo mankis. Oni jam balancis la spegulon. Oni jam intencis
meti ĝin en la lignotabulan ĉerkon por forporti ĝin — mi ne sciis kien. Kaj
jam preskaŭ agoniante mi vokis plu kaj plu: “Venu!..” Subite mi sentis, ke
mi reviviĝas. Ŝi, mia rivalo, malfermis la pordon kaj, pala, duonmorta, iris
renkonte al mia voko, per rezistemaj paŝoj, kvazaŭ irante al ekzekuto. Miaj
okuloj kaptis ŝiajn okulojn; mi ligis mian rigardon kun la ŝia, kaj poste mi jam
sciis, ke la venko estos mia.
Mi tuj igis ŝin forsendi la homojn el la ĉambro. Ŝi obeis sen provo rezisti.
Denove ni estis duope. Mi ne plu povis prokrasti; cetere ankaŭ ĉar mi ne
povis pardoni ŝian kovardecon. Sur ŝia loko, siatempe, mi agis aliel. Nun mi
senkompate ordonis al ŝi iri rekte al mi. Dolorĝemo malfermis ŝiajn lipojn,
ŝiaj okuloj larĝiĝis kvazaŭ ŝi vidus fantomon, sed ŝi iris — iris ŝanceliĝante
kaj falante. Ankaŭ mi iris rekte al ŝi, ŝanceliĝante pro ebriiga ekstazo; miaj
lipoj estis kurbiĝintaj pro la triumfo, miaj okuloj estis larĝe malfermitaj pro
ĝojo. Denove niaj manoj intertuŝiĝis, denove proksimiĝis niaj lipoj kaj ni
falis unu en la alian, bruligataj per neesprimebla doloro de la transformiĝo.
Sekvamomente mi jam estis antaŭ la spegulo, mia brusto pleniĝis per aero, 
mi laŭte kaj jubile ekkriis, kaj falis vizaĝ-al-tere antaŭ la spegulo pro plena
konsumiĝo.
Mia edzo kaj la servistoj enkuris. Mi kapablis nur ripeti mian antaŭan ordonon porti la spegulon for, ekster la hejmon, por ĉiam. Tio estis saĝa decido,
ĉu ne? Ja tiu, la alia, povus uzi mian malfortecon en la unuaj minutoj post mia
reviviĝo por provi per furioza atako rekapti la venkon. Forigante la spegulon
el la hejmo, mi por longe, por ajnlonga tempo, garantiis mian trankvilon, kaj
mia rivalo meritis tian punon pro sia kovardeco. Mi frapis ŝin per ŝia propra
armilo, per la klingo kiun ŝi mem levis kontraŭ mi.
Farinte la ordonon, mi svenis. Mi estis enlitigita. Oni venigis kuraciston.
Pro ĉio suferita min trafis nerva febro. La parencoj jam delonge taksis min
malsana, aliena. En la unua jubila impeto mi malprudente rakontis al ili ĉion,
kio okazis al mi. Mia rakonto nur konfirmis iliajn suspektojn. Mi estis lokita
en psikiatran hospitalon, kie mi troviĝas ankaŭ nun. Mi konsentas, ke mia
tuta memo ankoraŭ estas konsternita. Sed mi ne volas resti ĉi tie. Mi soifas
reveni al vivĝojoj, al la multegaj plezuroj akireblaj por vivanta homo. Tro
longe mi estis senigita de ili.
Krome — ĉu mi diru? — mi havas aferon, kiun mi devas plenumi plej rapide. Mi devas ne dubi, ke mi estas mi. Sed kiam mi pensas pri tiu, enfermita
en mia spegulo, min ekposedas stranga hezito: ĉu eble la reala mi estas
tie? Tiuokaze mi mem — mi, kiu pensas kaj skribas tion ĉi — estas ombro,
fantomo, respeguliĝo; kaj en min nur transfluis la rememoroj, pensoj kaj
sentoj de tiu, alia mi, la aŭtenta, kaj reale mi estas ĵetita en malekziston de
la spegulprofundo, kie mi estas langvore vegetanta kaj mortanta. Mi scias,
mi preskaŭ certe scias, ke tio estas malvera. Sed por dispeli la lastajn ombrojn de miaj duboj, mi devas denove, ankoraŭ fojon, la lastan fojon, vidi tiun
spegulon. Mi devas rigardi en ĝin ankoraŭ fojon por konstati, ke tie estas la
pseŭda mi, mia malamiko, kiu rolis min dum kelkaj monatoj. Kiam mi vidos
tion, la konfuzo en mia animo ĉesos, kaj mi denove iĝos senzorga, klara,
feliĉa. Kie estas tiu spegulo? Kie mi trovu ĝin? Mi devas, mi devas ankoraŭ
unu fojon rigardi en ĝian profundon!..Rakonto de trampo
Li estis juĝita pro ŝtelo kaj kondamnita por unujara mallibero. Min konsternis
kaj la konduto de l’ oldulo dum la proceso, kaj la karaktero mem de la krimo.
Mi sukcesis aranĝi rendevuon kun la kondamnito. Komence li evitis min,
silentis, sed finfine li rakontis sian vivon al mi.
— Vi pravas, — li komencis, — mi havis pli bonajn tagojn, ne ĉiam mi
estis surstrata mizerulo, ne ĉiam mi dormis en tranoktejoj por senhejmuloj.
Mi ricevis bonan kleron, mi estas teknikisto. Dum la juneco mia monujo ne
estis malplena, mi vivis brue: ĉiuvespere mi vizitis festenojn kaj balojn, kaj
ĉiam ili finiĝis per drinkado. Tiun tempon mi memoras bone, memoras detale. Sed en mia memoro estas manko, kaj por plenigi ĝin mi pretas oferi la
tutan reston de miaj kadukaj tagoj — temas pri ĉio kio rilatas al Nina.
Jes, ŝia nomo estis Nina, kara sinjoro, Nina — mi certas pri tio. Ŝi estis
edzino de malgrava fervoja oficisto. Ili vivis malriĉe. Tamen ŝi iel sukcesis esti eleganta kaj speciale delikata en tiu mizera etoso! Ŝi mem kuiris,
sed ŝiaj manoj estis kvazaŭ cizelitaj. El siaj ĉipaj roboj ŝi kreis ion delire
miraklan. Tuŝinte ŝin, ĉio rutina fariĝis fantasta. Revidante ŝin, ankaŭ mi
ĉiufoje iĝis alia, pli bona, forskuante de mi la ĉiutagan banalecon, kvazaŭ
pluverojn.
Dio pardonos tion, ke ŝi pekis aminte min. Ĉirkaŭ ŝi ĉio estis tiel kruda, ke
ŝi ne povis ne ekami min: junan, belan, sciantan parkere multegajn poemojn.
Sed mi ne povas restarigi en mia memoro, kie kaj kiel mi ekkonis ŝin. El tenebro elŝiriĝas nur apartaj bildoj. Jen ni sidas en teatro. Ŝi, feliĉa kaj gaja
(ege malofte ŝi havis ŝancon esti tia!) ensorbas ĉiun vorton de spektaklo,
ridetas al mi… Ŝian rideton mi memoras. Jen ni ie estas duope. Ŝi klinis la
kapon kaj diris al mi: “Mi scias, ke vi estas efemera feliĉo por mi; ne gravas —
ja mi havis la veran vivon”. Tiujn vortojn mi memoras. Sed kio sekvis poste,
kaj ĉu efektive ĉio ĉi okazis kun Nina? Mi ne scias.
22
Certe estis mi, kiu forlasis ŝin. Tio ŝajnis al mi tute natura. Ĉiuj miaj konatoj kondutis same: ili aranĝis amintrigon kun edzinigita virino, kaj post kelka
tempo forlasis ŝin. Mi nur agis same kiel la aliaj, kaj en mia kapo eĉ ne estis
penso, ke mia konduto estas fia. Fie estas ŝteli monon, ne repagi ŝuldon,
denunci, sed forlasi amdonantinon estas afero kutima! Antaŭ mi estis brila
estonto, kaj mi ne povis ligi min per iu romantika amo. Mi sentis doloron,
grandan doloron, sed mi venkis min kaj eĉ taksis heroa tion, ke mi sukcesis
superi tiun doloron.
Mi aŭdis ke poste Nina kun la edzo foriris suden, kaj tie ŝi baldaŭ mortis. Sed ĉar la rememoroj pri Nina tamen turmentis min, tiam mi evitis ĉiujn
informojn pri ŝi. Mi klopodis nenion scii pri ŝi kaj eĉ ne pensi pri ŝi. Mi ne
plu havis ŝian portreton, ŝiajn leterojn mi redonis al ŝi, komunajn konatojn
ni ne havis — kaj iom post iom la aspekto de Nina forviŝiĝis en mia memoro. Komprenu, mi iom post iom venis al tio, ke mi forgesis Ninan, forgesis
komplete, forgesis ŝian vizaĝon, ŝian nomon, tutan nian amon. Rezultis tiel,
kvazaŭ ŝi ne ekzistus en mia vivo… Aĥ, estas io hontiga por homo en ties
kapablo forgesi!
Jaroj pasis. Mi ne rakontu al vi, kiamaniere mi “karieris”. Sen Nina mi
certe revis nur pri ekstera prospero, pri mono. Iutempe mi preskaŭ atingis
la celon, mi povis prodigi milojn, mi loĝis eksterlande, mi edziĝis, patriĝis…
Poste ĉio eksinkis; entreprenoj lanĉitaj de mi malsukcesis; edzino mortis,
fiaskinte vivi kun la infanoj, mi disloĝigis ilin ĉe parencoj kaj — Dio pardonu
min — mi eĉ ne scias, ĉu nun miaj filoj estas vivaj… Kompreneble, mi drinkis kaj hazardludis. Mi fondis iun oficejon, sed malsukcesis, kaj en ĝi pereis
miaj lastaj fortoj kaj mono… Mi provis plibonigi la aferon per hazardludo kaj
preskaŭ enprizoniĝis — cetere, ne tute senkaŭze… Miaj konatoj ignoris min,
kaj komenciĝis mia falo.
Iom post iom mi iĝis tia, kian vi nun vidas. Mi, por tiel diri, “demisiis” el la
klera socio kaj surfundiĝis. Kiun lokon povis pretendi mi, aĉe vestita, preskaŭ
ĉiam ebria? En la lastaj jaroj mi vivtenis min kiel laboristo en uzinoj dum tiuj
monatoj kiam mi ne drinkis. Kaj kiam mi drinkis — tiam mi vegetis en bazaro
kaj en tranoktejoj por malriĉuloj. Mi iĝis terure malica kontraŭ homoj kaj revis, ke subite la sorto ŝanĝiĝos kaj mi denove estos riĉa. Eble mi atendis iun
neekzistantan heredaĵon aŭ ion similan. Mi malestimis miajn novajn amikojn
pro tio, ke ili ne havis tian esperon.
Foje mi, frostiĝinta kaj malsata, hazarde venis en iun korton, mi ne
plu memoras pro kio. Subite kuiristo kriis al mi: “Hej, karulo, ĉu ci estas 
23
seruristo?” — “Seruristo”, — mi respondis. Oni venigis min por ripari seruron
en skribotablo. Mi venis ŝikan kabineton, ĉie estis briloraĵo kaj pentraĵoj. Mi
iom laboris, riparis ĉion necesan, kaj la mastrino venis por doni al mi unu
rublon. Mi prenis la monon kaj subite rimarkis marmoran kapon sur blanka
koloneto. Unue mi stuporiĝis pro nekonata kialo, fikse rigardis ĝin, kaj ne
povis kredi — estis Nina!
Mi diras al vi, kara sinjoro, ke mi definitive forgesis Ninan, kaj unuafoje
mi komprenis ĝuste tiam: mi komprenis, ke mi forgesis ŝin. Subite antaŭ mi
bildiĝis ŝia aspekto, kaj tuta universo de sentoj, revoj, pensoj — kiu estis sepultita en mia animo simile al iu Atlantido — revekiĝis, reviviĝis, resurektis…
Mi treme rigardis al la marmora busto kaj demandis: “Ĉu eblas ekscii, sinjorino, kio estas ĉi tiu kapo?” — “Ĝi estas, — ŝi respondis, — tre multekosta,
farita antaŭ kvincent jaroj, en la 15a jarcento”. Ŝi nomis la skulptiston, sed
mi ne komprenis ĝin. Ŝi diris ke ŝia edzo kunportis tiun kapon el Italio kaj
ke pro tio okazis eĉ diplomatia korespondado inter italia kaj ruslanda registaroj. “Sed ĉu, — la mastrino demandis min, — vi ŝatis ĝin? Do vi havas tre
modernan artguston! Ja la oreloj, — ŝi diris, — estas malkorekte lokigitaj, la
nazo malĝustas…” — kaj ŝi ekparolis longe kaj abunde.
Mi forkuris de tie kvazaŭ haladziĝinta. Tio estis ne similaĵo, sed la vera
portreto, eĉ pli — iu marmora rekreo de l’ vivo… Diru al mi, kiu miraklo helpis
la skulptiston en la 15a jarcento fari tute samajn orelojn, kurbe lokitajn, kiujn
mi tre bone konis, tute samajn iomete oblikvajn okulojn, malĝustan nazon
kaj longan klinitan frunton, kio neatendite rezultigis la plej belan, plej allogan
virinan vizaĝon? Kiamirakle povis vivi du samaj virinoj — unu en la 15a
jarcento, alia nuntempe? Mi ne dubis, ke la virino kies kapo estis skulptita
estis precize sama, identa kun Nina, ne nur vizaĝe sed ankaŭ karaktere kaj
anime.
Tiu tago ŝanĝis mian tutan vivon. Mi komprenis kaj la tutan malnoblecon
de mia pasinta konduto, kaj la profundon de mia falo. Mi komprenis Ninan
kiel anĝelon senditan de la sorto al mi, kiun anĝelon mi ne rekonis. Ne eblas
revenigi la pasinton. Sed mi avide ekkolektis la rememorojn pri Nina, kiel
oni kolektas splitojn de frakasita valora vazo. Ili estis tre malmultaj! Malgraŭ
miaj penoj mi ne povis kompili ion unuecan. Estis nur pecoj kaj splitoj. Sed
kiom mi jubilis kiam mi estis sukcesinta retrovi en mia animo ion novan. Enpensiĝinte kaj rememorante mi pasigis horojn. Oni mokis min, sed mi estis
feliĉa. Mi estas olda, estas jam malfrue rekomenci la vivon, sed mi ankoraŭ
povas purigi mian animon de vulgaraj pensoj, de kontraŭhoma malico kaj 
de plendoj kontraŭ la Kreinto. En la rememoroj pri Nina mi estis trovanta la
puriĝon.
Mi obsede deziris denove rigardi la statuon. Mi vagis dum vesperoj ĉirkaŭ
la domo, kie ĝi staris, klopodante ekvidi la marmoran kapon, sed ĝi estis
malproksima de la fenestroj. Mi tutajn noktojn staris antaŭ la domo. Mi ekkonis ĉiujn ĝiajn enloĝantojn, eksciis dispozicion de la ĉambroj, konatiĝis
kun servistoj. Somere la gemastroj forveturis al vilao. Kaj mi ne plu povis
rezisti mian deziron. Ŝajnis al mi ke, denove rigardinte al marmora Nina, mi
tuj rememoros absolute ĉion. Mi do decidis fari tion, pro kio mi estis juĝita.
Vi scias, ke mi malsukcesis. Mi estis kaptita ankoraŭ en koridoro. Dum la
proceso evidentiĝis ke mi estis en la ĉambroj kiel seruristo, kaj ke oni plurfoje
rimarkis min ĉe la domo… Mi estis mizerulo, kiu rompis serurojn… Tamen
la historio estas finita, kara sinjoro!
— Sed ni apelacios, — mi diris, — kaj vi estos absolvita.
— Por kio? — la oldulo malkonsentis. — Mia kondamno neniun zorgigas
nek malhonorigas, kaj ĉu estas grave, kie mi pensos pri Nina: en tranoktejo
por senhejmuloj aŭ en prizono?
Mi ne povis trovi respondon, sed la oldulo subite ekrigardis min per siaj
strangaj velkaj okuloj kaj daŭrigis:
— Nur unu afero min ĝenas. Ĉu eblas, ke Nina neniam ekzistis, kaj mia
povra menso, malfortiĝinta pro drinkado, elpensis la historion pri tiu ĉi amo,
dum mi rigardis la marmoran kapon?Epizodo
— Vi vane fanfaronas, — la Diablo diris al mi. — Mi montros al vi mondojn,
kiujn vi ne povus imagi. Rigardu: ĉu vi vidas la stelon α en la konstelacio
Oriono?
Mi rigardis laŭ la indiko de lia longa skvama krifo. Per la alia brako la
Diablo levis la pezan kurtenon de l’ fenestro. La ĉielo ŝajnis nigra abismo,
faŭkanta antaŭ la piedoj.
— Ĉirkaŭ tiu stelo, — la Diablo daŭrigis, — rivoluas cent kvardek grandaj
planedoj, sen konsideri asteroidojn. Mi kaj vi tuj venos al unu el ili; ĝi grandas
kiel via verda Tero.
— Sed kiom da tempo ni vojaĝos? — mi rikane demandis.
La Diablo rigardis min kun duoble pli intensa rikano. Lia maldensa barbo
skuiĝis, kaj li respondis al mi jene:
— Ni certe flugadus dum milionoj da jaroj, se ni intencus iri tra ĉiuj punktoj
inter la Tero kaj tiu astro. Sed ni ignoros ilin. Donu al mi vian manon.
Tiutage la Diablo surhavis vastan hispanan mantelon, kaj lia vizaĝo similigis lin al la opera Don Johano, sed — pro stranga dandemo — li konservis
la vilajn polmojn kaj hokecajn fingrojn, kiel la demono de l’ Mallumo sur la
gravuro de Dürer. Naŭza spasmo atakis min pro la tuŝo de lia aspra mano.
Sed la Diablo rikanis rekte en mian vizaĝon kaj impete tiris min antaŭen,
kvazaŭ engaĝante min en iun frenezan dancon.
Mi spertis efemeran vertiĝon, ĉar mia kunvojaĝanto odoris parfumon fortan, sed malagrablan. Tamen la Diablo tuj liberigis mian manon. Ni jam estis
ekster la Tero. En mondo, kiun mi ne konis.
La ĉielo super ni estis iriza. Ĝi ĉiuminute estis kvazaŭ brilanta pro purpuraj
fulmoj, kies koloro poste rebrilis per ĉiuj koloroj de l’ spektro. La tuta universo
ŝajnis aspekti kiel giganta artfajraĵo aŭ totala incendio.
— Ne timu, — la Diablo diris al mi, ridegante, — ne timu, almenaŭ ĉar 
26
vi malhavas viajn korpajn organojn. Tiel okazis ne pro tio, ke por mi estus
komplike porti ĉi tien vian surteran konsiston — tion fari por mi estus tiel facile, kiel forpuŝi vin trans pordon. Sed viaj korpaj organoj ne estas adaptitaj
por ĉi-tieaj atmosfero kaj lumo. Tial mi preferis kunpreni vin en la aspekto
astrala. Sed via korpo kuŝas, kvazaŭ kadavro, sur la planko en via ĉambro,
de kiu nin disigas tiom da mejloj, kiom vi ne povas imagi.
Mi rigardis ĉirkaŭe.
Sur la grundo ĉirkaŭ ni kreskis plantoj. Tamen ili movetiĝis. Ili estis
oranĝkoloraj tigoj — algrundigitaj per radikoj — hombrake dikaj, kun stretaj
kaj apenaŭ burĝonantaj skvamoj, kvazaŭ siaspecaj folioj. Sed super la tigoj
estis, kvazaŭ florkalikoj, grandaj rondaj ĉapoj. La kalikon kronis petaloj, inter
kiuj, anstataŭ supozeblaj stamenoj, similaĵo de okulo malbrile reflektis lumradiojn. Maro da tiuj oranĝkoloraj, altaj, okulhavaj tigoj lante serpentumis,
etendiĝis flanken, ekŝvebis kaj resinkis, kvazaŭ movate de vento, kiun mi
ne povis percepti.
— Ili ne vidas nin, — la Diablo diris al mi, — ni iru.
Ni eksagis en facila aerflugo. La aspekto de mia kunvojaĝanto ŝanĝiĝis.
Nun li similis vizion pri la belega Lucifero, kaj krono el nehelaj diamantoj
lumetis super lia vizaĝo — la vizaĝo de defalinta serafo. La vivantaj plantoj
kun tremo rektiĝis sub ni, malklare perceptante la ventumon de niaj astralaj
korpoj.
Jam vesperiĝis, kaj la skarlata sundisko ekkuŝis sur la horizonto, pikante
blindigajn irizajn radiojn en la lante paliĝantan firmamenton. Poste la fajra
rondo sinkis ekster la vidatingon, kaj en la ĉielo komenciĝis nova danco de
ĉiaj koloroj kaj nuancoj — ebria ludo de flamantaj, buntaj, ŝanĝiĝantaj kameleonoj kaj salamandroj. Post nelonge aperis kvar lunoj: blua, verda, flava
kaj viola; iliaj kruciĝantaj radioj etendis fluojn da kvieta lumo tra la ankoraŭ
flagrantaj rebriloj de l’ tago.
Rimarkinte, ke mian atenton kaptis la ĉielaj bildoj, la Diablo aplombe diris
al mi:
— Tamen vi estas tre mirigita. “Cosi ti circonfulse luce viva”, via poeto
diris. Sed rigardu suben: tie komenciĝis la tempo de amo.
Mi ŝajnigis min ne rimarki la misciton el “La Paradizo” kaj efektive mallevis la rigardon. Kaptitaj de pasia sopiro, la vivantaj tigoj nun interproksimiĝis, grupiĝante po tri. Sub la magia lumo de la kvar diverskoloraj lunoj iliaj
okuloj ekvivis kaj ekscintilis per volupta flamo. Mi vidis, ke la plantoj, ŝnure
interplektante siajn tigojn kaj altigante sin supren kiel lancoj, kunigis siajn 
27
florkalikojn, kvazaŭ serpentoj la kapojn sur la bastono de Hermeso. Mi vidis
poste, kiel la tri kalikoj kuntuŝiĝis, kiel iliajn okulojn tegis malklara likvaĵo, kiel
iliaj petaloj kuniĝis en unu hida butono. Ni plu glitis en facila flugo super la
hirtiĝinta grundo, kaj mi demandis mian kunvojaĝanton:
— Kial ili kopulacias triope?
La Diablo respondis malestime:
— Vi, kiel homo, opinias, ke nur du seksoj povas ekzisti. En tiu ĉi mondo
ekzistas tri seksoj, sed mi konas mondon kun dek sep, kaj estas mondoj kun
kelkaj miloj. Tamen mi ne venigos vin al tiuj landoj por ne doni neplenumeblan taskon al via febla terana menso.
Intertempe la kuniĝintaj tigoj rektiĝis sub ni kiel ferstangoj kaj ekcelis siajn
pintojn rekte al la ĉielo. Iliaj skvamaj folioj glupremiĝis al la tigoj, kaj inter la
tigoj, ĉe la radikoj, vidiĝis grundo — sulkoza kaj seka kiel haŭto de senila
hipopotamo.
Mi denove metis demandon:
— Ĉu akvo mankas sur tiu ĉi planedo?
La Diablo malzorge ĵetis respondon:
— Hidrogeno estas ĉi tie.
Mi ne plu deziris demandi, kaj ni plu flugis silente ĉirkaŭ la planeda globo,
kiu estis ebena kiel kokovo kaj seniluziige monotona — sen montoj kaj valoj, sen riveroj kaj maroj. Dum kelka tempo mi denove admiris la bildon de
l’ stelplena nokto, atente rigardante la dispozicion de la steloj, blankmakule
trapikantaj la bluan-verdan-flavan-oranĝan ĉielon; tiu dispozicio estis alia ol
la vidata sur la Tero. Poste mi denove rigardis la plantojn kaj vidis, ke iliaj
amorspasmoj ĉesis. La langvoriĝintaj tigoj rapide malimplikiĝis kaj unu post
alia falis grunden, senfortaj kaj debilaj. Baldaŭ la grundon sub ni denove
kovris hida amaso da torporaj, suplaj plantoj, kun malbele misformitaj florkalikoj, de kiuj sensence kaj malsprite gapis nevidanta, senmova rigardo.
Tremerinte mi diris al la Diablo:
— Aŭskultu, mi enuas ĉi tie. Vi promesis montri al mi mondon, kiun mi ne
povas imagi. Mi certigas vin, ke la fantazio de Flammarion kaj Wells bildigis
multe pli mirindajn mondojn. Mi pensis, ke vi venigos min en la regnojn de
spiritoj de lumo kaj fajro, kies sentoj kaj nocioj estas milionoble pli komplikaj
kaj pli delikataj ol la miaj. Mi pensis, ke vi venigos min en alidimensiajn
universojn, kie io nova estas aldonita al la mezuro de ĉiuj objektoj, aŭ en
universojn de alia tempo, kie krom la paseo, nuno kaj futuro estas io kvara. Sed vi, en la tuta senfina mondo, elektis por demonstri al mi nenion pli 
bonan ol artfajraĵon, kiun eblas ekzakte reprodukti per kinematografio, kaj
misvolupton de l’ floroj — tiu spektaklo naŭzas min. Sciu, ke via pliaĝa frato
Mefisto estis multe pli inventema.
La tuta konsisto de la Diablo terure ekflamis, kaj li kolervoĉe hurlis al mi
el la fundo de sia estaĵo:
— Mizera vermo! ĉu vi forgesis, kiel Faŭsto falis vizaĝ-al-planke, kiam
aperis la Terspirito, aŭ kiel Semela estis cindrigita ekvidinte Zeŭson? Ĉu
ankaŭ vi deziras tion?
Sed mi etendis miajn astralajn brakojn polmosupre kaj kviete prononcis
la magian formulon de l’ glora Cipriano; la vizaĝo de Lucifero tuj kurbiĝis kaj
misformiĝis, kvazaŭ en konveksa spegulo, kaj mia kunvojaĝanto, pli rapide
ol fluganta bolido, falis en fajran abismon. Samtempe mia estaĵo ricevis baton, teruran kiel sparko de mil elektraj piloj, kaj mi ekvidis min sidanta sur la
planko, en mia ĉambro, apud la skribotablo.
Nenio ŝanĝiĝis interne, sed levita estis la kurteno antaŭ la fenestro, kaj
unu el la fenestraj vitroj estis frakasita: certe pro la tremo ĉe mia falo, ĉar
la astrala korpo, trairante solidajn objektojn, ne ŝanĝas ties fizikan staton.
La duan jaron sinsekve kiel la Esperantisto de la Jaro estas elektita aziano. Hori
Jasuo el Japanio aktivas en Esperantujo kiel verkisto kaj eldonisto, li iniciatis
legokampanjon Esperanto-Sumoo, kiun partoprenas centoj da esperantistoj.
En 2018 aperis la 21a volumo de liaj Raportoj el Japanio.
Oni proponis vin kiel kandidaton por la titolo jam kelkajn fojojn kaj vi ĝuis
grandan subtenon. En la lastaj du jaroj vi estis sur la dua loko laŭ nombro de
voĉoj. Kiel impresis vin la informo, ke vi iĝis la Esperantisto de la Jaro?
Mi atendis pli fruan ricevon de tiu honorigo, sed certe en la jaro 2018 mia agado
estis en sia kulmino kaj mi fariĝis 77-jara en decembro, memorinda aĝo en la oriento. Do mi estas feliĉa pro tiu honorigo, memore al mia 77-jariĝo.
Ĉu vi povas rakonti pri via Esperanto-agado en la pasintaj jaroj?
Mi jam longe laboris por la movado:
1. Kiel prezidanto de la Komisiono de UEA pri Azia Esperanto-Movado (KAEM)
en 2001–2008 mi multe laboris por rekonstrui azian movadon kaj ĝis nun mi redaktadas la revuon Esperanto en Azio, komence tri fojojn jare kaj poste kvar fojojn jare,
jam preskaŭ 20 jarojn seninterrompe.
2. Mi komencis eldonadi librojn Raportoj el Japanio jam en 1998.
3. Mi komencis organizi Esperanto-Sumoo-n en 2009.
Mia agado ne okazis speciale en la jaro 2018, sed daŭras preskaŭ 20 jarojn.
Mi devis atendi la titolon “Esperantisto de la Jaro” ĝis nun, tamen tio estas ĝojiga
afero, ĉar tio signifas, ke en Esperantujo troviĝis tiom multe da eminentaj homoj,
kiuj meritas je “Esperantisto de la Jaro”.
Aperis jam 21 volumoj de Raportoj el Japanio kiujn vi mem verkas kaj eldonas, impona kolekto! Kial kaj kiel vi komencis verki kaj eldoni tiun serion?
Mi komencis verki la eseojn Raportoj el Japanio jam en 1991. Mia patro estis
esperantisto, do mi konis Esperanton kiam mi estis knabo. Poste mi memlernis ĝin
kaj mi apartenis al la klubo en mia urbo. Tiutempe mi havis intereson pri lingvolernado kaj lernis pli ol 10 lingvojn, sed konstatinte, ke la frukto estis tre mizera, mi
decidis relerni Esperanton serioze, forĵetinte lernadon de aliaj lingvoj. Tiam mi devigis min plenumi tri taskojn, nome legi tri paĝojn da Esperantaĵoj ĉiun tagon, verki
du eseojn monate kaj partopreni Esperanto-aranĝojn kiel eble plej ofte.
7
Mi estas persista homo, tial mi legadis Esperantaĵojn ĉiutage dum sep jaroj, verkadis eseojn ĝis nun
kaj partoprenadis, ekzemple, sinsekve en 25 Universalaj Kongresoj kaj en 8 Aziaj Kongresoj.
Hazarde mi konatiĝis kun s-ro Paul Signoret, ĉefredaktanto de Sennaciulo en la 1990aj jaroj kaj dank’
al lia rekomendo mi komencis eldoni tiujn eseojn en la
serio Raportoj el Japanio.
Ĉu vi havas kontakton kun viaj legantoj? Ĉu ili
mesaĝas al vi por starigi demandojn aŭ kundividi
siajn opiniojn?
Japanio estis unu sola evoluinta azia lando tiutempe, unu sola membroŝtato el Azio en G7 aŭ G8. Do
multaj homoj en la mondo volis scii, kial Japanio povis evolui tiel rapide, kvankam
ĝi mizere malvenkis en la dua mondmilito. Japanaj esperantistoj havis intereson
pri miaj libroj kaj donacis ilin al siaj amikoj en eksterlando. Ankaŭ mi mem donacas
tiujn librojn al aziaj Esperanto-asocioj, ĉar azianoj ne estis/as sufiĉe riĉaj por aĉeti
japanajn librojn.
Ne multaj homoj respondas al mi, sed kiam mi renkontas esperantistojn en la
Universalaj Kongresoj, ofte ili diras al mi, ke ili legas miajn raportojn kaj ĝuas ilin.
De kie vi havas forton por tiom persiste eldoni tiujn librojn seninterrompe
dum du jardekoj?
Antaŭ la Tertremego en 2011 miaj eseoj estis ne tre alte taksindaj, ĉar laŭ mia
plaĉo mi elektis temojn, sed post tiu katastrofo verkado de Raportoj el Japanio
ekhavis alian signifon, nome celon ŝanĝi la mondon.
Ja tiu tertremo detruis multajn urbojn kaj pereigis multajn homojn, sed tio estas
japana problemo. Simile okazis/as tertremoj kaj cunamoj en diversaj landoj. Kompreneble, internacia socio helpas la suferantajn landojn, sed tiuj landoj devas mem
helpi. Sed en 2011, sekvante la tertremon kaj la cunamon, okazis grandegaj nukleaj akcidentoj, samtempe en kvar nukleaj reaktoroj en Fukuŝima. En la mondo
jam ekzistas multe da nukleaj centraloj. Se okazos gravaj akcidentoj kiel Ĉernobil,
Three-mile Island kaj Fukuŝima, la mondo pereos. Nukleaj akcidentoj nepre okazos. Nukleo estas tiel danĝera por la ekzisto de la homaro.
Mi volis ŝanĝi la mondon en sennuklean mondon per Esperanto, pli precize
per miaj raportoj. Ekde 2012, nome ekde la 15a eldono de Raportoj el Japanio, mi
verkis ĉefe pri tio, kio okazis/as en Japanio, nome kiel la suferantoj strebas reakiri
sian eksan vivon, kia estas la nuna stato de la difektitaj nukleaj centraloj, kio estas
la japana nuklea politiko ktp.
8
Ĉu viaj raportoj en Esperanto havas tiom da influo al la mondo?
Se ni havas tian pesimistan starpunkton, ni ne povas ŝanĝi la mondon. Esperanto-mondo konsistas el sinceraj kaj kleraj homoj loĝantaj en diversaj lokoj en la
mondo. Se ni dependas de tiuj homoj, ni povas fari grandan aferon.
Mi dissendas miajn raportojn al 1000 esperantistoj en la mondo. El ili multaj
legas ilin, kaj nemalmultaj transsendas ilin al siaj amikoj, kaj en Francio komence
s-ro Paul Signoret kaj s-ino Ginette Martin, ambaŭ jam forpasintaj, kaj nun aliaj homoj okupiĝas pri tradukado de miaj eseoj en la francan kaj dissendas la tradukaĵojn
al pacamantoj kaj kontraŭnukleaj movadanoj.
En majo 2015 la dramo “Fukuŝima-laboro en progreso” estis prezentita en la teatro en Parizo. Tiu dramo baziĝas sur la protokolo de s-ro Joŝida, la tiutempa estro
de la nuklea centralo №1 de Fukuŝima, tradukita de mi en Esperanton. Mi aŭdis
pri tiu informo de Ginette, mi estis tre kortuŝita, sciante, ke mia ŝajne sensignifa
klopodo raporti pri Japanio donas certan influon al la mondo. Ginette diris, ke ŝia
traduka laboro estas la plej valora agado dum ŝia longa Esperanto-vivo, ĉar ŝi povis
kontribui al pli bona mondo per sia laboro kaj per Esperanto.
Ĉiuj landoj havas siajn proprajn problemojn kaj raportindajn meritojn. Se esperantistoj raportos pri tiuj aferoj al la mondo, interkomprenado pli evoluos, sekve
tio kontribuos al la monda paco. Mi volas, ke esperantistoj estu pli skribemaj kaj
raportemaj kun certa celo.
Vi laŭreatiĝis pro via plurkampa agado, i.a. pro la iniciato de la leg-instiga projekto Esperanto-Sumoo. Kial vi opinias, ke legado en Esperanto estas grava?
Mi komencis organizi Esperanto-Sumoon en 2009. Mi ekagis kiel prezidanto
de KAEM en 2001 kaj poste okazis la UK en Jokohamo en 2007. Dum tiuj jaroj mi
malmulte legis. Por la japanoj Esperanto ne estas facila, tial multaj ne legas multe,
aŭ legas tre malmulte. Tio ne okazu en Esperantujo! Mi cerbumis, kiamaniere ni
povos instigi ilin kaj min legi multe da Esperanto-libroj, kaj mi inventis tiun sistemon.
Kiel oni povas partopreni en Esperanto-Sumoo?
Sumoo estas japana tradicia lukto kaj la konkurso okazas en neparaj monatoj
dum 15 tagoj. Esperanto-Sumoo okazas en la sama periodo, sed la partoprenantoj
ne interbatalas, ili batalas kontraŭ sia maldiligenteco. Ili elektas libron kaj decidas
kvanton de paĝoj kiujn ili legos ĉiun tagon dum tiuj 15 tagoj. Vidu mian datumon
en januaro 2019:
En la januara sumoo, mi decidis aŭ promesis al mi legi la libron La Pupo kvin
paĝojn ĉiutage. Nun estas la deka tago, kaj mi diligente legadis ĉiun tagon, do mi
havas 10 pilketojn (10 venkojn). Ekde septembro 2009 ĝis nun mi partoprenadas
en 56 Sumooj seninterrompe kaj senmalvenke, do mi legis 840 tagojn, nome pli ol
8400 paĝojn, nome 42 librojn, kiuj havas 200 paĝojn.
Kiom da homoj partoprenas en la Sumoo?
Ni jam havis 56 Sumoo-konkursojn. Komence la nombro de la partoprenantoj
estis malgranda, sed nun ĉirkaŭ 300 homoj el pli ol 30 landoj partoprenas. Ekde la
komenco entute preskaŭ 10 mil homoj partoprenis. Ni kalkulu:
10.000 homoj legis po 5 paĝoj tage dum 15 tagoj = 750.000 paĝoj
750.000 paĝoj = 3750 ducent-paĝaj libroj
Vi povas imagi, kiom granda estas la efiko de la Sumoo.
 1) Esperantistoj havas pli da kapablo de Esperanto.
 2) Tiom da Esperanto-libroj (dormintaj en ŝrankoj kaj stokejoj) estis legataj.
 3) Eldonistoj kaj libroservoj tiom profitis.
 4) Esperanto-verkistoj estas kuraĝigitaj.
 5) Samtempa legado en la mondo solidarigas la partoprenantojn, nome kontribuas al progreso de amikeco.
Prizorgi 300 homojn estas malfacile por mi, do nun mi havas pli ol dek prizorgantojn el la tuta mondo. Ili ricevas rezultojn de la partoprenantoj kaj respondas ilin
per kuraĝigaj vortoj. Iuj proponis, ke mi uzu modernan komputilan funkcion por la
Sumoo, sed mi tre ŝatas tian primitivan, hom-al-homan rilaton. Tiu primitiveco estas
unu el la ŝlosiloj de sukceso. Unu polino prizorgas nian retejon. Bonvolu viziti ĝin
por vidi la historion de la Sumoo kaj ĝian sistemon.
Mi kredas, ke Esperanto-Sumoo estas la plej granda legkonkurso en la homa
historio dank’ al interreto kaj Esperanto. Mi kredas ankaŭ, ke la Sumoo ŝanĝas/os
la Esperanto-movadon. Ŝanĝi la Esperanto-movadon kaj sekve/samtempe ŝanĝi
la mondon estas mia celo de la Sumoo kaj mia agado, ŝajne eksterordinara kaj
freneza por la legantoj. Mi decidis dediĉi mian vivon ĝis mia morto al la progreso
de la Sumoo. Mi estas tre fiera kaj ĝoja, ke mi povis inventi la Sumoon.
Vi mem estas eldonisto. Kiujn librojn aperigas via eldonejo Horizonto?
Komence mi petis de alia eldonejo eldonon de miaj libroj, sed tio estas ĝena,
eble por ĝi kaj ankaŭ por mi, do mi decidis fondi mian eldonejon. En mia eldonejo
mi estas la prezidanto, oficisto, enpaĝigisto, desegnisto, fotisto, redaktisto, vendisto. Mi faras ĉion krom presado. Dank’ al komputilo mi povas redakti librojn facile.
10
Antaŭ la Katastrofo en 2011 mi eldonis nur la libron Raportoj el Japanio en mia eldonejo, sed post la
katastrofo mi ekhavis multajn temojn por libroj, do
mi multe eldonas jene, ekzemple en 2018: Hajkoj
kaj Tankaoj pri la Fukuŝima-Katastrofo (japana kaj
Esperanta), Raportoj el Japanio 21 (Esperanta) kaj
Esperanto-esearo de la mondvojaĝanto s-ro HORI 8
(japana). Krome, mi eldonis la esearon de 23 verkistoj el 20 landoj Ĉiutaga Vivo tra la mondo.
En 2019 mi planas eldoni tri seriojn de libroj kiel
en la antaŭaj jaroj kaj krome en februaro aperos
Krabŝipo, proleta novelo verkita de Kobajaŝi Takiĵi
en 1929, kiun s-ino Ŝimazu kaj mi tradukis. Mi volas,
ke multaj esperantistoj legu ĝin kaj por tio evoluo de
Esperanto-Sumoo estas tre grava.
Esperanto certe okupas multan tempon en via vivo. Ĉu vi havas liberan tempon?
Mi estas jam 77-jara kaj pensiulo, do mi havas sufiĉan tempon. Mi volas prezenti
alian agadon. Krom Esperanto-agado mi helpas gelernantojn de la urbo Tooni, kiuj
suferis/as pro la katastrofo en 2011. En la elementa kaj mez-lernejoj de tiu urbo
estas 60 gelernantoj. En la cunama atako multaj perdis sian domon kaj la gepatroj,
prejparte fiŝistoj, sian laboron. Post la cunamo mi volis rekte helpi gelernantojn kaj
trovis fonduson “Espero al Tooni”, iniciatitan de eksa instruistino en tiu gubernio
Iŭate. Mi tuj partoprenis en ĝi, kaj kiel la vic-reprezentanto mi agadas. Jam pasis
ok jaroj post la katastrofo, sed ankoraŭ nun ni helpadas ilin per mondonaco okaze
de ilia kursfina ceremonio.
Ĉu tiu helpo havas rilaton kun Esperanto?
Jes, multe. Sen Esperanto kaj sen subteno de esperantistoj en Japanio kaj en
eksterlando la agado ne daŭrus tiel longe. Mi estis invitita al Francio de francaj
esperantistoj en 2011, 2012 kaj 2013 kaj prelegis pri la katastrofo kaj la nuklea
akcidento. Multaj aŭskultantoj donacis monon al Tooni. Paul Signoret donacis nemalgrandan sumon ĉiun jaron. Francaj Sumooistoj organizis teatraĵon por kolekti
monon. Dank’ al kanadanino, ankaŭ Sumooisto, disvastiĝis rekviemo pri la katastrofo, komence en Usono kaj sekve en Japanio. En Hungario ankoraŭ nun esperantistinoj kantas tiun rekviemon en sia koruso.
Mi kreis sloganaron por nia fonduso. Ĝi estas “Nia fonduso celas disvastigi A, I,
U, E, O-ojn”: Ai (amo) al ĉiuj, Ikiru-ĉikara (vivforto) al gelernantoj, Uta (kantoj) por
ke ni ne forgesu la katastrofon, En (homa ligo) al ĉiuj, On (dankemo) al ĉiuj kaj la
sekvanta generacio.
11
Tiuj gelernantoj kaj gepatroj estas tre ĝojaj, ĉu ne?
Jes. Sed mi pli ĝojas ol ili. Ili akceptis nian donacon ne nur financan sed ankaŭ
spiritan, kaj vidante nin, ili decidis, ke ili kresku kiel amplenaj homoj kaj helpu aliajn.
Ĉu tio ne signifas, ke ni, esperantistoj, ŝanĝas la mondon?
Vere esperantistoj estas honestaj, amplenaj kaj fidindaj homoj. Kvankam multaj
ne konscias sian forton, ili faras bonon al la mondo, nome ŝanĝadas la mondon. Se
ili konscios sian forton kaj agados, kiom multe da bonaĵoj ili povos fari? Esperanto
havas grandan forton por ŝanĝi la mondon!
Kiujn tri librojn en Esperanto vi kunportus al neloĝata insulo?
Mi ne kunportus librojn. Mi vivos kun bestoj kaj plantoj en la insulo kaj en la maro.
Sen civilizaciaĵoj mi vivos.
La antaŭlasta demando: kiujn planojn vi havas?
Multaj viroj mortas en la aĝo de 82 jaroj en Japanio. Ĝis tiu aĝo mi havas kvin
jarojn. Dum tiuj jaroj mi partoprenados en la UKoj (seninterrompe entute 30 fojojn)
kaj eldonados la librojn Raportoj el Japanio (entute 26 libroj). Se mi povos plu vivi,
mi same planos en la postaj jaroj. Ĝis la morto mi dediĉos min al Esperanto.
En esperantistaj retdiskutoj oni vidas multe da pesimismo pro la stagnado aŭ
krizo en pluraj tradiciaj movadaj strukturoj. Kion vi opinias pri la nuna stato
kaj estonteco de Esperanto?
Ankaŭ mi estas maltrankvila pro maljuniĝo de la japana Esperanto-movado. Tamen maljuniĝo estas socia problemo de ŝrumpanta Japanio kaj ankaŭ tiu de multaj
eŭropaj landoj. Eĉ la japana registaro ne povas renversi tiun fluon, do kiel la esperantistaro? Sed nia movado dependas ne de ĉiuj japanoj, sed de sinceraj, pacamaj
homoj el la popolanoj. Tiaj homoj nemalmulte ekzistas. Se ni senlace, senŝanceliĝe
semas Esperanton kaj agadas por Esperanto, certe ekestos sekvantoj. Nun multaj
esperantistoj ne estas fieraj esti esperantistoj, hontante pro sia malalta kapablo de
Esperanto. Kiuj sekvos ne-fierajn homojn?
Fidu Esperanton. Lernu kaj lernu, verku kaj verku, legu kaj legu en la Sumoo,
klopodu kaj klopodu, kaj kun fiero semu kaj semu, kaj vi povos trovi samideanojn…
kaj ŝanĝi la movadon kaj la mondon. Estu fieraj batalantoj por paco!La kvara Luminesk’ okazis je la jarŝanĝo 2018-19 en la JUFA-hotelo en Königswinter, apud Bonn, sude de Kolonjo en Germanujo. En la ĉeno de la JUFA-hotelo jam
ofte okazis silvestraj aranĝoj de Esperantistoj, laste la longjara Internacia Festivalo
de HDP. Al Königswinter venis 65 partoprenantoj el 10 nacioj. La hotelo situas en
vinmontaro, piede de la konata hotelo Petersberg, kien en antaŭaj jardekoj la federacia registaro invitis internaciajn gastojn.
La festprelegon faris Rakoen Maertens pri sia agado por Esperanto en UN. Multaj prelegoj riĉigis la teman programon, kelkaj okazis kadre de la vintra universitato
de la Akademio Internacia de la Sciencoj (AIS). Prof. Amri Wandel kaj Kristin Tytgat
disdonis la atestilojn dum la adiaŭa vespero al pli ol dek partoprenantoj.
Por esplori la regionon okazis dum du tagoj ekskursoj al la regiono; je la 28a de
decembro al la menciita hotelo Petersberg kaj al la loĝdomo de la iama kanceliero
Adenauer kun vingustumado en Ahrtal. La dua ekskurso okazis la 2an de januaro
al Bonn. Tie oni vizitis la faman muzeon “Haus der Geschichte” pri la tutgermana
historio ekde la dua mondmilito kaj poste la muzeon pri Betoveno.
Barbara kaj Ulrich Brandenburg enkondukis al la Universala Kongreso en Finnlando per vespera lumbildprelego, el Belgujo alvenis An Olijslagers por oferti altkvalitan kvizon. Antaŭ la Silvestra balo okazis denove la konkurso “majstrokuiristo”,
kie gajnis karea versio de la germaneca “spegulovo”. La festan polonezon, enkondukante la balon gvidis Rob Keetlaer. Postvesperan distradon ofertis la “gufujo” kun
glaso da teo kaj spiritaj programeroj.
Andreas Diemel
Foto: Anna Striganova
14
La nova sento: JES en Storkow
(En tiu ĉi raporto, mi uzas triapersonan pronomon “ri” por ne indiki sekson aŭ genron de homoj menciataj. Tiu skribmaniero estas unu parto de mia lernado dum la
aranĝo.)
Mia partopreno en la 10a Junulara Esperanto-Semajno, okazinta de la 28a de
decembro 2018 ĝis la 4a de januaro 2019 en Storkow (Germanio) estis hazarda.
Dum retumado allogis min fejsbuka afiŝo de JES. Pasigi novjaran semajnon ekster
Japanio ŝajnis al mi bona ideo, kaj mi tuj aliĝis, sciante preskaŭ nenion pri ĝi. Nun,
reveninte hejmen, mi asertas ke mia decido estis ĝusta.
La organizado vere impresis min. La reta aliĝilo funkciis tre bone kun kelkaj
atentemaj opcioj kiel nedeviga indiko de sekso kaj elektebleco de manĝo vegana,
vegetara aŭ kunvianda. Danke al tiu ebleco mi ĝuis veganajn manĝaĵojn bongustajn. Estis ĝojiga surprizo, ke multaj partoprenintoj elektis veganan manĝon kaj estis
preparitaj diversaj veganaj menuoj en la manĝejo.
Informilo antaŭaranĝe disdonita per retmesaĝo enhavis multajn praktikajn informojn pri alveno, programo kaj ejo. En la ejo, junulargastejo Hirschluch mi komforte
pasigis tempon kun multaj novaj amikoj. La programo estis nek tro densa, nek tro
maldensa, kaj estis etoso libera, mem- kaj kunhelpema. La organiza teamo estis
facile kontaktebla surloke, kaj ĉiuj teamanoj estis afablaj.
Mi konatiĝis kun multaj lertaj kaj talentaj homoj en JES. Unu el la plej interesaj
ekzemploj estis volontulado en Esperantaj laboroj. Per diverstemaj prelegoj kaj
diskutrondoj mi povis ekkoni pensojn kaj vivmanierojn de aktivaj esperantistoj. Precipe interese por mi estis, ke iliaj pensoj, ideoj, agadoj kaj kondutoj ŝajnas ligitaj
al la esperantisteco. Peter Baláž montris fundamentan komunecon de la vegana
kaj Esperanta ideoj. Ri kaj Hans Becklin ankaŭ kondukis min al profunda mondo
de legado en Esperanto. Eduard Werner prezentis problemojn de politiko pri minoritata lingvo per ekzemplo de la soraba. Tobiasz Kubisiowski klarigis historion
de pola junulara movado, kaj Roma Jeziorowska proponis novan eblecon prezenti
Esperanton ĉe festivaloj malfermemaj kaj amuzemaj. Markos Kramer instigis min
uzi Esperanton pli radikale genro-neŭtrale. Post tiu lernado, mi nun demandas al
mi mem: kiel mi povos ĝui esperantistan vivon, kaj kion mi povos montri aŭ prezenti
al aliaj esperantistoj?
La bunta kaj amuza vespera programo estis granda allogaĵo. Bonega tradicio
estas la festeno, kiu nomiĝas “trinko-manĝa nokto”. Partoprenantoj bonvole kunportis bongustaĵojn de siaj landoj aŭ nacioj, kaj ĉiuj kune gustumis ilin. Ankaŭ mi
kundividis botelon da sakeo Dassai en la festeno. La botelo tre rapide elĉerpiĝis kaj
feliĉe estis, ke mia kontribuaĵo plaĉis al partoprenintoj.
Por mi, modesta amanto de alkoholaĵoj, la surloka drinkejo estis beno kaj fonto
de viveco dum la semajno. Ĉiuj bieroj germanaj kaj polaj, vendataj tie, ege bongustis. La pola vodko Soplica estis por mi nova eltrovo, kaj mi jam sopiras gustumi 
15
ĝin ankoraŭfoje. Je la momento de novjaro ni festis kun ŝaŭmvino aŭ suko, kaj tiama
etoso de amikeco daŭre restos neforgesebla en mia memoro.
Diversajn koncertojn de talentaj muzikistoj ĝuis partoprenintoj preskaŭ ĉiutage.
Interalie, kantado per magie bela voĉo de Alena Adler kaptis mian koron. Mi sincere
deziras havi pliajn ŝancojn aŭskulti rian kantadon. Mi eĉ revas, ke mi iam povos
inviti rin en Japanio.
JES estis mia unua eŭropa Esperanto-aranĝo. Kiel supre skribite, mi plene ĝuis
la tutan aranĝon, kaj tio iĝis neforgesebla memoro por mi. Tamen, mi estis novulo,
dum multaj aliaj jam konis unu la aliajn, kaj mi iomete timas, ke mi estis nur fremda
gasto, ĉar mi sentis mian nespertecon paroladi Esperante.
Nun mi sentas bezonon envolviĝi en Esperantaj okazaĵoj kaj praktiki Esperanton
pli ofte. Kompreneble mi deziras partopreni en JES ankoraŭfoje. Estos interese se
nova generacio de japanaj esperantistoj mem organizos renkontiĝon aŭ seminarion, kiu espereble instigos eksterlandajn esperantistojn vojaĝi al la orienta rando
de Eŭrazio, eĉ malgrandskale. La plej grava leciono, kiun JES donis al mi, eble
estas efiko de fizika renkontiĝo inter esperantistoj. Rekta komunikado en sama loko
inspiras homojn plej bone kaj Esperanto vere taŭgas por tiu celo.
Aikawa Takuya
Peter Baláž, Dorota Rodzianko, Rakoen Maertens, Sofia Zareckaja, Matthieu Desplantes kaj Artur
Grigoriev festas en Storkow la alvenon de la nova jaro post la eventoriĉa 2018a jaro. (Foto: Ivo
Miesen)
16
Novjare en Wiesbaden, Germanio
Preskaŭ kvincent homoj partoprenis en la tri Esperanto-semajnoj, kiuj okazis dum
la silvestraj tagoj en Germanio – la 10a Junulara Esperanto-Semajno (JES) en Storkow apud Berlino, la 4a Luminesk’ de la Germana Esperanto-Asocio en Königswinter proksime de Bonn kaj la 17a Novjara Renkontiĝo de la asocio EsperantoLand en Wiesbaden, iom okcidente de Frankfurto ĉe Majno. La Novjara Renkontiĝo
havis entute 217 gastojn, inter kiuj ankaŭ ĉi-foje estis multaj infanoj kaj junuloj –
entute 37 infanoj inter ses monatoj kaj dek du jaroj kaj pliaj 27 junuloj ĝis 19 jaroj.
Proksimume la duono de ili parolas Esperanton kiel denaskan lingvon. La plej aĝa
partoprenanto havis 95 jarojn.
Same kiel la aĝa konsisto ankaŭ la programo havis tre larĝan gamon. Vespere
oni prezentis du koncertojn, de Ludger Schmeink kaj de Gijom’ kun Laurent. Estis
ankaŭ fabela vespero kaj kvizo pri fizikaj eksperimentoj (“Kio okazos?”), ĉe kiu
teamoj devis diveni, kiel evoluos diversaj eksperimentaj aranĝoj. Dum la unua vespero la partoprenantoj jam ekde kelkaj jaroj prezentas kaj interŝanĝas manĝajn kaj
trinkajn specialaĵojn de siaj hejmregionoj – bongusta vojaĝo tra multaj landoj. Kiel
Wiesbaden. Prelegantoj kaj helpantoj surpodie (Foto: Jeong-ok Song)
17
kutime dum la silvestra vespero estis bufedo kaj poste dancado ĝis frua mateno.
En la internacia vespero prezentiĝis dudeko da kontribuoj; fine kiel ĉiujare venis sur
la podion la sesdeko da helpantoj kaj prelegantoj, kiuj per siaj plej diversaj ofertoj
kontribuis al la sukceso de la renkontiĝo kaj al kiuj la publiko entuziasme dankis.
Dumtage plejofte estis ses samtempaj ofertoj, ĉiutage kutime proksimume kvardeko. Estis laborgrupo pri fotado, kurso por ĵonglantoj, memdefendado, meditado
kaj kovrado de bananoj per ĉokolado. Ne mankis prelegoj kaj diskutaj grupoj same
kiel lingvokursoj en kvar niveloj inkluzive de unu por ŝatantoj de la Mazi-filmoj.
Eblis lerni iomete la malnovegiptan lingvon, ekscii ion pri la vivanta universo, oni
povis ĝui Esperanto-poezion aŭ lerni, kiel desegni domon per komputila programo.
Iama verdula deputito de la germana parlamento rakontis el sia vivo, oni tradukis
aktualajn tekstojn de Eŭropa Unio en Esperanton, diskutiĝis la nuna stato de la
movado por la kataluna sendependeco kaj oni povis lerni iom pri la ekestomekanismo kaj simptomoj de psikozo. Kelkaj prelegoj kun la koncernaj ekzamenoj estis
parto de la Internacia Vintra Universitato de la Akademio Internacia de la Sciencoj.
Kvarvoĉa koruso kunvenadis kaj fine prezentis siajn kantojn; krome ĉiutage estis
kunvenoj por muzikantoj kaj kiel kutime oni kantis ankaŭ kun malgrandaj infanoj.
Por la grupo de junuloj estis diversaj ofertoj kadre de la Novjara Internacia Semajno (NIS), ofte kun la Esperanto-skoltoj.
Pluraj ekskursoj kondukis la partoprenantojn tra la urbo Wiesbaden kaj al ties
akvofontoj, al artmuzeo kaj al glaciejo. Krome oni vizitis la urbon Majenco aliflanke
de la Rejno.
La restado en la bone ekipita junulara gastejo de Wiesbaden multe plaĉis al la
partoprenantoj; la kunlaborantoj de la domo estis aparte afablaj kaj helpemaj. Ni
decidis reveni tien por la 18a Novjara Renkontiĝo de la 27a de decembro ĉi-jarfine
ĝis la 3a de januaro 2020.
Lu Wunsch-Rolshoven
EsperantoLand
Poludnica 2019: ĉi-jare sen la montosupro
Kiel ĉiujare, ankaŭ komence de la nuna januaro okazis tradicia renkontiĝo de
esperantistoj-vojaĝantoj en la slovakia montaro Nízke Tatry. Ni loĝis en la agrabla
pensiono Villa Victoria en la vilaĝo Liptovský Ján.
Dum kvin tagoj ni aŭskultis interesajn prelegojn, pririgardis du grotojn, vizitis
muzeon de M. Rufus, promenis ĉirkaŭ la lago Štrbské pleso, sed la ĉefa programero estis suprengrimpo al la monto Poludnica. Ĉi-jare la supreniro estis malrapida
pro abundo da freŝa neĝo. En la alteco de ĉirkaŭ 1400 metroj ni vidis freŝe falintan
lavangon, kiu avertis nin. Nia montargvidanto decidis reveni, ĉar ne estas plej grave
atingi celon, sed reveni sanaj. Sed por ni estas ankaŭ grava konstruo de Esperanto-
18
obo (ŝtonmonteto), al kiu ni regule alportas ŝtonetojn el niaj vojaĝoj, entreprenitaj
dum pasinta jaro. Tial ni trovis konvenan lokon apud granda piceo, kie ni fondis
provizoran deponejon de niaj ŝtonoj. Somere la lokaj samideanoj transportos ilin
al la montosupro. Reveninte en la vilaĝon, mi kaj kelkaj aliaj grimpantoj ripozis en
varma baseno kun minerala akvo.
Dum la renkontiĝo, krom sportaj aranĝoj okazis prelegoj teme ligitaj kun turismo
kaj vojaĝado. Ĉi-jare ni aŭskultis kelkajn interesajn prelegojn: “Tra Portugalio” (A.
Wilkus), “Vojo de libereco el Francio al Hispanio, kiel rememoro de eventoj dum la
2a mondmilito” (Z. Śmistek), “Itala kongreso 2018” (A. Zdechlik), “Lisbono, urbo de
UK 2018” ( R. Kamiński), “La plej granda ruslanda groto en Uralo vintre” ( P. Holúbek) kaj informon pri tre klopoda marŝado el Dukla al Devín ĉe Bratislavo (J. Vajs).
La vojo sumas je 770 kilometroj tra grandaj slovakaj montaroj kaj profundaj arbaroj.
Interesa kontribuaĵo al kulturo, ligita kun la mitologia slava feino Poludnica, estis
la prelego de Z. Śmistek el Pollando. Ŝi parolis pri nuntempa riĉa kreado en formo
de bildoj, filmoj kaj literaturaj verkoj en Pollando. Ni kun miro aŭskultis, kiel la frata
nacio revenas al slavaj tradicioj. Fine estis prezentitaj du fotoekspozicioj de M. Papaj kaj A. Sochacki, instalitaj en la kulturdomo en Liptovský Ján. La ekspozicioj estis
solene malfermitaj en ĉeesto de la vilaĝestro Juraj Filo. Pro la ĉeesto de multaj lokaj
vizitantoj la aranĝoj okazis en dulingva prezentado.
La tutan renkontiĝon partoprenis 42 vojaĝantoj el kvar landoj.
Bonvolu viziti la retpaĝon: http://www.poludnica.esperanto.sk/
Karel Votoček
Foto: Vladimír Škuta
19
Ekologio kaj naturprotektado en Guantánamo
Tradicie, en la plej orienta kuba provinco Guantánamo ĉiujare ĉirkaŭ la 15a de
decembro okazas Zamenhofa metiejo. Ĝin organizas la provinca grupo de Kuba
Esperanto-Asocio. Ĉi-foje la metiejo funkciis de la 13a ĝis la 17a de decembro en
la feriejo Yacabo (Jakabo), je 75 km de la urbo Guantánamo. La ĉeftemo estis
“Ekologio kaj naturprotektado”.
La feriejo konsistas el 18 kabanoj, kiuj situas ĉe la maro ĉirkaŭataj de montetoj.
En ĉi tiu bela pejzaĝo kunvenis 52 geesperantistoj el ses provincoj, nome Havano,
Cienfuegos, Sancti Spíritus, Granma, Santiago de Kubo kaj Guantánamo.
Vizitis la renkontiĝon estraranoj de la provinca libro-oficejo, kiu ĉiujare organizas
la feston de la libro kaj estas en kunlabora rilato kun la asocio.
La kleriga programo konsistis el tri prelegoj pri ekologio kaj naturprotektado.
Oni ankaŭ instruis gramatikajn aspektojn de Esperanto; okazis didaktikaj ludoj,
prezento de Esperantujaj sciindaĵoj kaj demandaro pri ekologio. Kiel parto de aktiva
prezento de la temo, la ĉeestantoj dediĉis volontulan sesion al purigado de la apuda
plaĝo, kie poste ili mem ĝuis la freŝan kaj bluan kariban maron.
Dum la vesperoj okazis distra kaj amuza programo kie ne mankis kanto kaj
deklamado en esperanto. Oni vizitis la historian maŭzoleon kaj muzeon de la najbara loko nomata Playitas de Cajobabo. La muzeo situas je du kilometroj de la feriejo,
kaj promenante oni ĝuas belegan pejzaĝon.
La Zamenhofa metiejo estis tre oportuna
okazo por ke la kubaj
esperantistoj sentu
sin bone en amika kaj
natura etoso, kiun ili
amike traktis. Tial oni
proponis rezervi programeron en ĉiuj renkontiĝoj, ekzemple,
en la Kuba Esperanto-renkontiĝo (KERo
2019), por arboplantado aŭ purigado de
plaĝoj kaj arbaroj apud
la ejoj de la eventoj. En
la adiaŭo oni sopiris al
la Zamenhofa metiejo
2019!
Maritza Gutiérrez
20
IKU-sesio en Lahtio kun nova limdato
Kadre de la 104a UK en Lahtio okazos la 72a sesio de la Internacia Kongresa
Universitato. UEA invitas profesorojn, docentojn kaj personojn kun similaj kvalifikoj
sendi proponojn pri prelegoj al la sekretario de IKU (amri@huji.ac.il). La proponoj
alvenu plej laste la 15an de februaro 2019.
Lige kun la IKU okazos studsesio de Akademio Internacia de la Sciencoj (AIS).
Kandidatoj por IKU-prelego povas samtempe proponi AIS-kurson, kiu konsistos el
unu prelego kadre de la IKU kaj el du kromaj prelegoj. Tiukaze bonvolu indiki, ĉu la
IKU-propono estu konsiderata ankaŭ kiel AIS-kurso.
La prelegoj estu pri interesaj, allogaj temoj kaj taŭgaj por klera publiko. Ĉiu
propono enhavu mallongan resumon de la prelego kaj koncizan biografieton de la
preleganto – sume ne pli ol unu paĝon. Proponoj kiuj ne estos elektitaj por la IKU,
povos tamen esti utiligitaj en aliaj kadroj, kiel Scienca Kafejo. Ĉiu preleganto devas
esti kongresano kaj mem zorgi pri sia aliĝo.
Akceptita IKU-prelego estos rekompencita per honorario de 260 eŭroj. Duono de
la honorario dependas de ĝustatempa livero de teksto por la IKU-libro kaj duono –
de la efektiva okazigo de la prelego. Pliaj detaloj kaj antaŭaj prelegoj kaj resumoj
troviĝas en la retejo de IKU: https://www.uea.org/kongresoj/universitato.
GK UEA
Esperantologia Konferenco en Lahtio
La organizantoj alvokas ĉiujn fakulojn, sciencistojn kaj aliajn kongresanojn al partopreno en la Esperantologia Konferenco 2019, okazonta en Lahtio, Finnlando, kadre
de la 104a Universala Kongreso de Esperanto, sub la aŭspicio de UEA kaj la Centro de Esploro kaj Dokumentado pri Mondaj Lingvaj Problemoj (CED).
La konferenco pritraktos du specialajn temojn:
1. la interlingvistikan aliron al piĝinoj kaj kreoloj, fenomenoj ĉiam interesaj al
esperantologoj. (La temon proponis d-ro Bengt-Arne Wickström).
2. la indiĝenajn lingvojn: nuntempo kaj estonteco, okaze de la deklaro de Unuiĝintaj Nacioj por 2019: Internacia Jaro de Indiĝenaj Lingvoj.
La konferenco okazos en du partoj: dum la unua ni aŭskultos prelegojn de fakuloj pri la konferencaj specialaj temoj. En la dua parto la partoprenantoj denove
havos la ŝancon prezenti siajn laborojn pri plej diversaj kampoj de esperantologio.
La kontribuoj de tiu parto povos esti prezentitaj ĉu parole, ĉu per afiŝoj.
Ni invitas ĉiujn fakulojn, aparte junulojn kaj unuafojajn partoprenantojn, sendi
proponojn, speciale pri la prezentoj per afiŝoj, kiel eble plej baldaŭ al ek@kulturo.
net. La limdato por la proponoj estas la 30a de aprilo 2019.
Orlando E. Raola
Organizanto de EK 2019
21
Kalle Kniivilä antaŭ la domo, kie li loĝis en Moskvo (Fotis Dmitrij Breĉalov)
Kalle Kniivilä ekoficis en Ukrainio
Ni informis en la januara Ondo, ke la konata ĵurnalisto kaj esperantisto Kalle Kniivilä, eksredaktoro de Libera Folio kaj aŭtoro de kvar libroj pri Ruslando, post dumonata deĵoro kiel gazetara konsilisto en la ambasado de Svedio en Moskvo, fine de
decembro estis forsendita el Ruslando. Tio estis respondo de Ruslando al la decido
de Svedio ne doni vizojn al du Ruslandaj diplomatoj.
Kalle Kniivilä nelonge restis en Svedio. Malpli ol unu monaton post la forlaso
de Ruslando, la 14an de januaro 2019 li ekoficis kiel konsilisto en la ambasado de
Svedio en Kievo. Interalie, du libroj de Kniivilä – Homoj de Putin kaj Krimeo estas
nia – krom la finna, sveda kaj Esperanto, jam aperis en la ukraina lingvo. Pretas
rusa traduko de Krimeo estas nia, kiu eble estos eldonita en Ukrainio.
Aleksander Korĵenkov
Nova retejo de UEA en simpla Esperanto
La 19an de januaro ĉi-jare aperis nova retejo de UEA. Ĝia nomo estas uea.facila,
kaj ĝi estas videbla ĉe: https://uea.facila.org/. Ĝia celo estas prezenti la Esperantomovadon al novaj esperantistoj per facila lingvaĵo. Tial ĝi estas taŭga por lernantoj, sed espereble ĝiaj mallongaj novaĵartikoloj povus esti interesaj ankaŭ por pli spertaj
esperantistoj.
La artikoloj konsistas ĉefe el novaĵoj kaj informoj pri la Esperato-movado, sed
estas ankaŭ ĝeneralaj legaĵoj, informoj pri filmetoj kaj aliaj materialoj troveblaj tra
la reto, kalendaro de estontaj kunvenoj kaj aliaj. Estas grave, ke la legantoj ne nur
pasive legu, sed sentu sin parto de la afero, do ili havas eblecon komenti sub la
artikoloj, prezenti sin en la paĝo “Niaj legantoj”, kaj sendi mallongajn raportojn kaj
fotojn pri lokaj agadoj.
La facila lingvaĵo de la artikoloj estas bazita sur la iama vortlisto de Kontakto,
nun reviziita. Aldonitaj vortoj rilatas plejparte al komputado kaj Interreto, dum estis
forigitaj kelkaj vortoj, kiuj ne ofte estas bezonataj en tia retejo. La reviziita vortlisto
troviĝas ĉe: https://uea.facila.org/vortlisto/.
La ĉefredaktoro estas Anna Löwenstein, kaj jam formiĝis tuta reto de kunlaborantoj. Emilio Cid, estrarano de UEA, subtenis la projekton ekde la komenco, kaj
estas grave mencii la kontribuon ankaŭ de ESF, kies subvencio necesis por ricevi
la helpon de profesia programisto.
Por kontentigi la bezonojn de la novaj esperantistoj, Anna Löwenstein ekrilatis
kun ILEI kaj Stano Marček, la redaktoro de ties revuo Juna Amiko. En tiuj kontaktoj
tuj vidiĝis, ke tekstoj el Juna Amiko aperos en la retejo uea.facila kaj inverse. Jen
pozitiva kunlaboro.
GK UEA
23
Konatiĝu kun Gražina Opulskienė
En la 55aj Baltiaj Esperanto Tagoj (BET-55), kiuj
okazos la 6-14an de julio 2019 en Panevėžys,
okazos plurnivela instruado de Esperanto kun
kompetentaj instruistoj. La instruan programon
gvidos Gražina Opulskienė, antaŭnelonge elektita kiel vicprezidanto de Litova Esperanto-Asocio. Legu ĉi-sube ŝian sinprezenton.
Mi naskiĝis en la jaro 1958 en la urbo Mažeikiai kaj
tie mi plu loĝas. Mi estas bibliotekistino en la gimnazia biblioteko kaj instruas Esperanton kiel nedevigan
kurson al 14-19 jaraj junuloj.
Unuafoje mi aŭdis pri Esperanto, kiam mi estis 13-jara, ĉar mia samklasanino
lernis ĝin en iu rondeto. La ideo de komuna lingvo por la homaro fascinis min, sed
reale mi eklernis la lingvon nur en 1989 en kurso de Elena Kuzminskytė. Mi skribis
kelkajn leterojn serĉante korespondamikojn, sed ne daŭrigis la lernadon.
En 1992 en Kaŭno okazis la 65a SAT-kongreso, kaj ĝi esperantigis min. Bonega
etoso, multaj kontaktoj kun eksterlandanoj, atento de spertaj esperantistoj, interesega kurso de la Cseh-instruistino Ewa Bondar – ĉio “finbakis” min, kaj ekde tiu
jaro mi konsideras min esperantistino. Poste mi partoprenis en pli ol dek sinsekvaj
SAT-kongresoj, ĉefe danke al mia aŭstria “kongrespatro” Max Hollinger, kiu ne
nur daŭre instigis min esti aktiva esperantistino, sed ankaŭ grave kontribuis, ke mi
povu ĉeesti Esperantajn aranĝojn. Mi delonge estas SAT-perantino por Litovio kaj
apartenas al la redakta skipo de Sennaciulo.
En 1999 mi akiris diplomon de Cseh-instruistino kaj mi sentas dankemon al Ewa
Bondar kaj Atilio Orellana Rojas pro la instruado, al Nora Caragea kaj Max Hollinger
pro la subteno kaj kuraĝigo. Ekde 1994 mi instruas Esperanton en mia gimnazio, kaj
ekde 2000 mi instruas ankaŭ en esperantistaj renkontiĝoj kaj kongresoj, interalie, en
Kroatio, Japanio, Latvio, Aŭstralio, Francio, Novzelando, Italio, Hispanio, Finnlando.
Pli ol instrui plaĉas al mi prelegi, mi dufoje faris prelegvojaĝojn tra kluboj de
Francio, prelegis en Germanio, Belgio, Luksemburgio, Japanio, Hispanio, Skotlando, Nederlando, Novzelando, Finnlando kaj, kompreneble, en Litovio. Kiam eblas,
mi partoprenas en Universalaj Kongresoj, ILEI-konferencoj, kaj dum multaj jaroj mi
kunlaboris kaj ĝuis Internaciajn Festivalojn en Germanio.
BEToj estas por mi “deviga memelekto”, kiam ili okazas en Litovio kaj mi ĝojas
helpeti al kolegoj instruistoj kaj zorgi pri diversaj taskoj en la organiza teamo.
Por mi Esperanto estas okupo, kiu valoras investadon de tempo kaj mono, ĉar
ĝi donas al mi eblecon ekkoni la mondon per miaj propraj okuloj kaj sentoj. Eĉ pli
gravas, ke danke al Esperanto mi renkontas multegajn tre interesajn homojn.
Gražina Opulskienė
24
Amira Chun koncertos en BET-55
Kiel kutime en la Litoviaj BEToj, ankaŭ en la 55aj
Baltiaj Esperanto-Tagoj oni povos ĉiutage ĝui artan
programon de diverslandaj artistoj, inter kiuj estos
Amira Chun.
Kyung Ok “Amira” Chun estas profesia kantistino
kiu kantas poeziajn kantojn de Koreio. Amira studis klasikan muzikon en Seula Nacia Universitato,
ŝi kantas ankaŭ popolajn, ĵazajn kaj tradici-muzikajn
kantojn. Ili aperis en tri ŝiaj K-diskoj kaj en kvar K-diskoj kun aliaj kantistoj. Krome
ŝi estas ĥorestro de pluraj korusoj en Seulo.
La temoj de ŝiaj kantoj estas homamo, naturo kaj vivo. Ŝiaj kantoj ne estas rapid-ritmaj, kaj iliaj melodioj estas lirikaj, tial ili varmigas la korojn de la aŭskultantoj
kaj vekas rememorojn. Aparte ŝi interesiĝas pri sociaj problemoj. Sopirante reunuiĝon de la du Koreioj, ŝi kantas plurajn kantojn pri tiu temo.
Amira Chun eklernis Esperanton antaŭ du jaroj, kaj nun ŝi instruas Esperantokantojn en Seula Esperanto-Kulturcentro (SEK). Ŝi estis invitita por kanti en la Dua
Filma Festivalo “Teo kaj Amo” en Ĉinio.
En BET-55 ŝi prezentos tradician dancon kaj kanton de Koreio kaj kantos diversajan popolkantojn. Inter ŝiaj kantoj estos, interalie, La Vojo laŭ la poemo de
Zamenhof, Al Litovio (jubilea kanto por la sendependiĝo de Litovio), litova kanto
Mara donis vivon kaj Kisu min multe. Krome estos prezentataj la koreaj kantoj Verda Arirang kaj Koloroj de la vento kaj ŝiaj propraj kantoj. En Paneveĵo ŝi koncertos
kun la konata Litovia muzikgrupo Asorti.
Studi mediprotektadan kemion kun Orlando E. Raola
Orlando E. Raola naskiĝis en Havano, Kubo, en 1955. Li studis kemion (diplomiĝis
en 1978) kaj juron (diplomiĝis en 1986) en la Universitato de Havano. Li laboris en
metalurgia industrio kaj en esplorinstituto pri materialoj. En 1994 li elmigris al Usono, kie li akiris magistran diplomon ĉe Kalifornia Ŝtata Universitato (1999) kaj doktoran diplomon (Ph. D. en kemio, Universitato de Kalifornio, Santa Barbara, 2005).
Lia subfako estas analiza kemio, kun speciala emfazo je analizo de specimenoj
rilataj al mediprotektado kaj al evoluigo de novaj materialoj. Ekde la doktoriĝo li
estas profesoro pri kemio ĉe Santa Rosa Junior College, universitato por la unuaj
du jaroj de supera studado, en Santa Rosa, Kalifornio, Usono. Li loĝas en la urbo
Larkspur (Norda Kalifornio), kun la edzino Elsa Torres kaj plenkreska filo Abel.
Esperanton li eklernis en 1984 pro elreviĝo je la ebleco lerni multajn fremdajn
lingvojn. Li tion celis por sukcese komunikiĝi kun homoj de diversaj etnoj kaj kulturoj. Li akiris fluecon en la lingvo ĉirkaŭ 1987, kaj tuj ekaktivis en la nacia kaj 
25
monda movadoj. Li ankaŭ instruis la lingvon diversnivele.
En 1990-1994 li laboris profesie por Esperanto kadre de la
Fremdlilngva Eldonejo Jose Marti en Havano. Kunfondinto
en 1988 de la Esperanto-elsendoj de Radio Havano Kubo,
li estis redaktoro kaj parolisto tie dum ses jaroj.
Post la elmigro al Usono li daŭrigis sian poresperantan
agadon seninterrompe. Elektita al la Estraro de la landa
asocio unue, kaj poste kiel predizanto de la landa asocio
Esperanto-USA dum 2011-17. Membro de la Akademio de
Esperanto ekde 2016, kie li estras la fakon pri Faka Lingvo.
Komitatano de UEA ekde 2013. En 2017 li volontulis dum du monatoj en la Centra
Oficejo de UEA en Roterdamo.
Lia scienca agado en Esperanto inkluzivas la aktivan partoprenon en la Internaciaj Kongresaj Univesitatoj, kie li jam prelegis ses fojojn, la Sciencan Kafejon,
unufoje, kaj la organizan laboron por la Esperantologiaj Konferencoj dum la lastaj
kvin jaroj. Li ankaŭ prelegis multfoje en la naciaj kongresoj de Esperanto en Kubo,
Usono kaj Meksiko. Li verkis artikolojn, eseojn kaj recenzojn. Okaze de la unua
oficiala laŭleĝa vizito de usonaj esperantistoj al Kubo, li kunordigis kaj partoprenis
en la filmo Trans la Florida markolo. Lia traduka laboro etendiĝas ankaŭ al beletro,
libroforme aperis lia traduko de Nia Ameriko de Jose Marti. Ankoraŭ nepublikigita
restas lia traduko de romano de la elstara kuba verkisto Alejo Carpentier.
Orlando estas ofta vojaĝanto tra la mondo, jen pro profesiaj devoj, jen por Esperanta agado. Ambaŭkaze, li ĉiam kontaktas la lokajn esperantistojn en la vizitataj
urboj kaj mondopartoj, kaj estis gasto de pluraj lokaj kluboj kaj Esperantaj institucioj
en Kanado, Brazilo, Argentino, Urugvajo, Japanio, Germanio, Britio, Belgio, Finnlando, Pollando, Hispanio, Rusio, Aŭstralio kaj aliaj landoj.
Kadre de BET-55 Orlando liveros prelegserion (5 prelegoj) pri mediprotektada
kemio, derivitaj el kurso kiun li komencis instrui en la angla en la Unversitato de
Kalifornio Santa Barbara en 2005 kaj poste prezentis en pluraj eroj kadre de lia
instruado de analiza kemio en Santa Rosa Junior College.
La temoj de la prelegoj:
1. Ĝenerala enkonduko al mediprotektada kemio. Kemio kaj mediprotektado en
la atmosfero.
2. Kemio kaj mediprotektado en la hidrosfero.
3. Kemio kaj mediprotektato en la terkrusto.
4. Kemio kaj mediprotektado en la biosfero.
5. Energio kaj klimato cele al daŭripova evoluo.
La prelegoj estos memstaraj, la partoprenontoj povos elekti laŭvole, sed Akademio Internacia de la Sciencoj de San Marino agnoskis la tuton kiel kurson de SUS36 kadre de BET-55, tiel ke AIS liveros atestilojn al tiuj kiuj ĉeestos ĉiujn sesiojn kaj
sukcese trapasos simplan ekzamenon ja la fino.
26
Intelekte ludi kun Tatjana Auderskaja en BET-55
Tatjana Auderskaja naskiĝis kaj loĝas en Odeso (suda
Ukrainio), kie ŝi studis biologion en Odesa Ŝtata Universitato kaj laboris en Odesa Zoo. Ŝi estas unu el la fondintoj
de la ekologia klubo en Odeso (1987), membro de Odesa
filio de Ekologia Centro de Ukrainio kaj volontulo de Monda Fondaĵo de Sovaĝa Naturo.
Esperanton ŝi eklernis en 1968 en rondeto ĉe junpionira palaco. Ŝia instruisto estis N. V. Blaĵkov, esperantistoskulptisto, la aŭtoro de la unua monumento al L. Zamenhof
en Sovetunio (Odeso, str. Deribasovskaja 3). Ekde 1991
ŝi instruas Esperanton en Odeso kaj gvidas la junularan
Esperanto-klubon Verdaĵo, kiu havas tri agaddirektojn:
Esperanto, natur-ekkono kaj intelektaj ludoj. De 1999 ĝis
2007 ŝi organizis ĉiujare du natur-ekkonajn okazaĵojn por esperantista junularo:
Kristnaskan Birdokalkulon kaj ekspedicion “Dnestro”; kaj du pure Esperantajn:
“Aprilaj ridetoj” kaj “Zamenhofaj Tagoj apud Zamenhofa monumento”.
Ekde 1996 ŝi partoprenas la movadon de intelektaj ludoj. Ŝi organizis intelektajn
ludojn kadre de la junulara programo de la 86a UK en Zagrebo, la 78a Itala Kongreso de Esperanto en Torino, la 103a UK en Lisbono; gvidis rubrikojn pri intelektaj
ludoj en REGo kaj en La Ondo de Esperanto, kaj en 2005 okazigis internacian
retan intelektan ludon por esperantistaj teamoj kaj kreis tiuteman retejon http://
ludoj.narod.ru. Ŝi okazigis en Odeso sep Lingvajn Festivalojn (2001, 2003, 2005,
2008, 2010, 2012 kaj 2014).
Tatjana Auderskaja verkis en Esperanto aŭ tradukis plurajn artikolojn kaj kelkajn
librojn. Ŝi estas aŭtoro de la tekstoj de du prinaturaj videofilmoj en Esperanto kaj
ankaŭ de la ruslingva filmo “Esperanto” signifas “Tiu, kiu esperas”. En 2018 ŝi
komencis laboron pri seslingva biologia vortaro (rusa, latina, Esperanta, angla,
germana, hispana) ĉe http://vortaro.zzz.com.ua.
En BET-55 Tatjana Auderskaja okazigos intelektajn ludojn en kvar unuhoraj
sesioj. Ŝi ankaŭ prezentos prelegon “Libera artisto” pri Nikolaj Blaĵkov, skulptisto
kaj esperantisto, eventuale ankaŭ pri aliaj temoj.
Legu pliajn informojn pri BET-55: http://sezonoj.ru/bet55/
La jarabono por 2019 kostas nur 15 eŭrojn
http://esperanto-ondo.ru/Lo-abon.htm
27
Polyglot Gathering 2019 – la lastan fojon en Bratislavo
Ĉu vi emas lerni diversajn lingvojn? Ĉu vi emus iĝi aŭ jam estas plurlingvulo (poligloto)? Tiuokaze vi devus nepre partopreni la eventon “Plurlingvula Kunveno” (Angle: Polyglot gathering).
Temas pri la renkontiĝo, kie oni povas ĝui multajn prelegojn, metiejojn, renkonti
multajn famajn poliglotojn, konatiĝi kun interesaj homoj de diversaj mondopartoj kaj
motiviĝi en lingvo-instruado. Ĝi estas la plej granda renkontiĝo de poliglotoj en la
mondo – lastjare partoprenis 538 homoj el 60 landoj (kaj ĉi-jare oni atendas ĉ. 600
partoprenontojn)! Krome – ĝin fondis esperantistoj en Germanio (dum la tri unuaj
jaroj ĝi okazis en Berlino), kaj esperantistoj kaj Esperanto plu ludas ene de la evento
tre gravan rolon (E@I, kiu ĉeforganizas ĝin, uzas Esperanton kiel sian laborlingvon
ĉiutage en sia oficejo en Slovakio). Ĉi-jare la aranĝo okazos jam la trian (kaj la lastan) fojon en Bratislavo de la 29a de majo ĝis la 2a de junio. Kutime, ĉirkaŭ 25-30%
da partoprenantoj komprenas kaj/aŭ scipovas Esperanton. Nia lingvo nun estas la
9a en la listo de pli ol 80 scipovataj lingvoj de la ĝisnunaj aliĝintoj.
Se la temoj rilataj al lingvoj estas por vi interesaj, nepre venu – okazos multo, kio
kaptos vian atenton! Kutime okazas pli ol 100 programeroj dum la evento, inkluzive
de paneldiskuto pri lingva politiko/justeco, diverslingvaj prelegoj pri efika lingvoinstruado, metiejoj pri nekutimaj lingvoj, lingvaj kvizoj, plurlingvaj koncertoj ktp.
Vi tamen povas veni ĝui ankaŭ partojn de pure Esperanta medio: ne mankos
gufujo, kulinara festivalo, interkona kaj internacia vesperoj, koncerto de la germana
Esperanto-stelulo “Kaŝi”, aligatorejo kaj eĉ prelegoj en Esperanto (pasintjare la plej
juna preleganto estis la 13-jara esperantisto el Ruslando Pjotr “Peĉjo” Fedosov).
En la pasinteco EAB kaj UEA subtenis la renkontiĝon per sponsorado – ankaŭ
danke al tio povis okazi, ekzemple, kurso de Esperanto fare de la brita Esperantoinstruisto Tim Morley, kiu ravis ĉeestantojn en sia kreiva metiejo “Esperanto in
100 minutes”. Espereble kunlaboro kun gravaj Esperanto-institucioj daŭros ankaŭ
ĉi-jare kaj en la estonteco – tio ja signife levas nivelon de la Esperanto-prezentiĝo.
La komunumo de poliglotoj estas tre proksima al tiu de esperantistoj. Temas ofte
pri tre malfermitaj, scivolemaj homoj, kiuj emas kompreni alies vidpunktojn kaj kulturojn. Certe tiu grupo estas unu el la plej proksimaj “aliancanoj” por la esperantistoj.
Dum unu monato ekde la lanĉo de la aliĝilo (1.1.2019) aliĝis jam 180 homoj el 38
landoj, kiuj kune kapablas paroli 83 lingvojn! Tial estas antaŭvidate, ke ĉi-jare povus
la evento superi eĉ 600 partoprenantojn, kio estos plia rekordo ene de la poliglota
komunumo. Espereble ankaŭ vi estos inter ili!
La Poliglota Kunveno en 2020 ŝanĝos sian landon. Se vi emas (re)viziti Slovakion kaj samtempe poliglotumi, ĉi-jare vi havas la lastan ŝancon.
Detaloj pri la evento (angle): www.polyglotbratislava.com
Petro (Peter Baláž)
E@I-kunordiganto
28
SES 2019 en la eksa UK-urbo Nitro
Ĉu vi scias pri la plej bona okazo por lerni kaj praktiki Esperanton? Jes ja, SES – Somera EsperantoStudado!
Ĉi-jare SES okazos la 12-20an de julio 2019
en la historia slovakia urbo Nitro (Slovake: Nitra) –
bone konata al la esperantistoj pro la okazigo de la
101a Universala Kongreso de Esperanto en 2016.
Jam plurfoje SES okazis en ĉi tiu urbo, tamen ĉifoje temos pri la malsama SES-ejo (bestokuracista
mezlernejo). Kaj la programo? – Kiel kutime: interesa, bunta, alloga.
La tagoj dum SES aspektas jene:
Matenmanĝo / De 9:00 ĝis 13:00: intensa kurso de Esperanto (aŭ literatura
kurso) kun te-/kafopaŭzo / Tagmanĝo / Posttagmeza programo: prelegoj, metiejoj,
ekskursoj, paroligaj rondoj, libroservo, kinejo… / Vespermanĝo / Vespera programo: koncertoj, teatraĵoj, internacia kuirarta festivalo, internacia vespero / Nokta
programo: gufujo, drinkejo, diskejo aŭ karaokeo.
Esperanto-instruadon gvidos spertaj Esperanto-instruistoj en ses grupoj, laŭ la
lingvo-nivelo. Ĉi-foje atendas vin pli da sporto, eksteraj aktivecoj, kreivaj metiejoj
sed ankaŭ interesaj prelegoj kaj kelkaj surprizoj.
Atenton! Ĉi-jare ni disponas nur je 235 lokoj, do nepre aliĝu frue, se vi volas havi
garantiitan tranokteblon.
Nitro estas, kun 77 048 loĝantoj, la sesa plej granda urbo de Slovakio. Ĝi situas
ĉe la piedo de la monteto Zobor, en la okcidento de la lando, 90 km de la ĉefurbo
Bratislavo. Ĝi estas facile atingebla de tie per buso.
Nitro estas la plej malnova urbo en Slovakio: ĝia unua skriba mencio devenas de
la jaro 828. Historiaj monumentoj abundas en ĉi tiu urbo. La ĉefa vidindaĵo estas la
kastelo, situanta en areo kun multaj interesaj konstruaĵoj: muzeo, preĝejoj, statuoj,
ktp. Aliaj gravaj vidindaĵoj estas la ĉefplaco kun teatro, sinagogo kaj la Kalvaria
monteto, de kie eblas havi belan vidon al la urbo. Por pli alta vidpunkto, sportemuloj
povos suprengrimpi la monton Zobor kaj ĝui panoramon al la tuta ĉirkaŭaĵo.
Kion diri fine? Eble nur:
– Lernu kaj praktiku Esperanton.
– Ekkonu homojn el diversaj landoj.
– Amuziĝu dum bunta taga kaj vespera programo.
– Malkovru Slovakion.
– Ĝuu la etoson de Esperantujo.
Pli da detaloj: https://ses.ikso.net
Petro (Peter Baláž)
E@I-kunordiganto
29
Triesto atendas vin
Kial, laŭ vi, membro de la Eŭropa Komisiono deziras partopreni la Italan Esperantokongreson en Triesto, la 24-31an de aŭgusto 2019?
Eble ĉar tiu estas la sola kongreso en 2019, en kiu oni parolos pri konkretaj proponoj al EU rilate la duan lingvon por ĉiuj eŭropanoj, tio estas Esperanto. Vytenis
Andriukaitis, membro de la Eŭropa Komisiono kaj de la patrona komitato de UEA,
ĵus esprimis tiun deziron al Zlatko Tišljar, la sekretario de Eŭropa Esperanto-Unio,
kiu aranĝas riĉan programon en Triesto, kadre de la Itala Esperanto-Kongreso.
Interalie, oni raportas pri eksperimento financata de EU en lernejoj de kelkaj EU-landoj por pruvi ankoraŭfoje la avantaĝojn de la lernado de neŭtrala helpa lingvo fare
de infanoj en tre juna aĝo, kaj oni proponas al Eŭropo profiti de tiuj sciencaj rezultoj.
Venu ankaŭ vi por diri persone al la Eŭropa Komisionano, kion vi opinias pri
Esperanto dua lingvo por ĉiuj eŭropanoj. Aliĝu nun ĉe
https://kongreso2019.esperanto.it/eo/
Sur du radoj dum semajno en la Esperanto-urbo
Biciklista Esperantista Movado Internacia (BEMI) invitas ĉiujn ŝatantojn de biciklado al sia BEMI-semajno, kiu okazos de la 22a ĝis la 30a de junio 2019 en Herzberg am Harz, la Esperanto-urbo.
Escepte de la unua kaj la lasta tagoj, ni ĉiutage ekskursos bicikle tra la tre varia
pejzaĝo ĉe la piedo de la Harz-montaro kaj vizitos diversajn vidindaĵojn. Atendas vin
kavernoj, rokformacioj, kasteloj, monaĥejoj, fontoj, naturprotektaj centroj, minejoj,
muzeoj kaj aliaj interesaj lokoj. Ni planas ekskursojn je diversaj distancoj kaj gradoj
de malfacileco, tiel ke la partopreno estu inda kaj por tiuj, kiuj preferas ĝui facilajn
biciklopromenojn, kaj por tiuj, kiuj ŝatas sportajn defiojn.
30
Eventuale ni formos du grupojn kiuj jen ekskursos kune, jen aparte. El la preparitaj ekskursoj ni elektos surloke laŭ vetero.
Ni zorgos mem pri niaj manĝoj, tial ankaŭ komuna preparado, kuirado, lavado,
purigado ktp estos parto de la programo. Kaj ni ĝojus se vi en la vesperoj rakontus
aŭ prelegus pri viaj biciklovojaĝoj, pri biciklaj kondiĉoj en via lando, pri trafika politiko
aŭ aliaj biciklorilataj temoj.
Ni loĝos en propraj tendoj en la ĝardeno de la Interkultura Centro, Grubenhagenstraße 6, 37412 Herzberg am Harz – La Esperanto-urbo.
Bonvolu indiki kun via aliĝo, ĉu vi venos kun propra tendo, kaj kiom da lokoj estas
eventuale liberaj en ĝi; aŭ ĉu vi bezonos lokon en tendo de alia partoprenanto. En
la konstruaĵo ni disponos pri necesejo, duŝejo kaj kuirejo kun fridujo, forno, kuiriloj,
manĝiloj kaj vazaro. Al tiuj, kiuj nepre ne volas tendumi, eblas sendi liston de hoteloj
kaj ferio-apartamentoj.
Se vi deziras partopreni, sed ne povas kunpreni vian biciklon, skribu al ni, kaj ni
serĉos por vi biciklon por prunti aŭ lui.
Al la E-ekzameno laŭ la Eŭropa Referenckadro dum 2018 aliĝis 268 personoj, el kiuj
sukcesis 230 kandidatoj (86%); la plej elstaraj landoj en 2018 estis Koreio k Brazilo kun
po 28 diplomitoj; dum 11 jaroj 2242 personoj sukcese ekzameniĝis pri Eo. (Esperanto)
Dum sia trisemajna restado en Burundio, krom gvidi la 5an Afrikan Esperantologian
Semajnon, prizorgi lingvotestadon k partopreni la unuan Zamenhofan feston de islamaj
e-istoj, la Konsulo de la Ea Civito Giorgio Silfer renkontiĝis kun ministro pri transportoj
k teritorio, ĝenerala sekretario en la ministerio pri edukado k rektoro de grava privata
universitato. (HeKo)
Danke al plurnacia kunlaboro en la kadro de la kontinentaj komisionoj de UEA k danke al subvencio de ESF aperis la kurda k taĝika versioj de la konata lernolibro Esperanto
per rekta metodo de Stano Marĉek. (Landa Agado)
Eblas verki medicinan aŭ farmacian disertacion en Eo kadre de la Universala Medicina
E-Asocio (UMEA), kiu tiucele kunlaboras kun la Jagielona Universitato en Krakovo, Pollando. (Christoph Klawe)
La ekspozicio pri Eo, pretigita de Hispana E-Federacio k konsistanta el 15 paneloj pri
diversaj aspektoj de la internacia lingvo k ties komunumo, estis inaŭgurita la 17an de decembro en la municipa oficejo de la kvartalo Loranca en la urbo Fuenlabrado; februare
ĝi estas vizitebla en la universitato Miguel Hernández de la urbo Elche. (La Bitbulteno)
La 76a Internacia Junulara Kongreso de TEJO okazos de la 11a ĝis la 18a de julio 2020
en Someren (Nederlando); ĝin organizos Nederlanda E-Junularo. (tejo.org)
Post diskutado la 1an de februaro en la Komitato de UEA komenciĝis oktaga reta
voĉdonado pri la nova versio de la regularo de Belartaj Konkursoj; la nova teksto, i.a.,
ŝanĝas de trijara al unujara la nepartoprenon por la laŭreatoj de la unua premio. (komitato-de-uea).
La 11an de januaro 2019 en Pekino okazis kunveno de la Konstanta Konsilio de Ĉina
E-Ligo (ĈEL), kiu aŭskultis raporton pri laboro de ĈEL en 2018 k ĝia plano por 2019,
diskutis pri regulara revizio, membra reregistrado k studis la leĝon pri eksterlandaj neregistaraj organizoj en Ĉinio, laŭ kiu UEA k aliaj E-asocioj devas registriĝi por agadi en
Ĉinio. (El Popola Ĉinio)
Je la 2a de februaro 2019 al la 104a Universala Kongreso de Eo, kiu okazos en julio
2019 en Lahtio (Finnlando) aliĝis 623 partoprenantoj el 52 landoj, plejmulte el Finnlando
64, Francio 53, Germanio 48, Japanio 43, Brazilo 39, Koreio 28, Pollando 27, Usono 25,
Nederlando k Ruslando po 23, Ĉinio 21. (uea.org)
La komitato de TEJO en sia jarfina kunveno en Hirschluch (Germanio), kadre de la
10a Junulara E-Semajno, decidis eksigi el la estraro de TEJO la estraranon pri merkatiko
Arturo Crespo per 11 voĉoj por, 6 kontraŭ, 4 sindetenoj k 1 nevalida voĉo. (Libera Folio)
Ekde la 7a de januaro Abasi Nshimirimana estos la nova vickonsulo de la Ea Civito pri
socialaj aferoj; li okupiĝos specife pri dosieroj k projektoj rilate la Trian Mondon. (HeKo)
Tribuno
Dum pli ol 60 jaroj UEA kultivas kunlaborajn rilatojn kun
UN. En Novjorko temas pri la Departamento pri Publika
Informado (ekde 2019 nomata la Departamento de Tutmonda
Komunikado) kaj EKOSOK, en Parizo pri Unesko, kaj en
Ĝenevo kaj Vieno pri diversaj organoj de UN rilate al paco,
homaj rajtoj, kaj indiĝenaj popoloj.
33
UEA kaj UN en 2019-2020 – multflanka kunlaboro
La oficejo de UEA en Novjorko troviĝas vidalvide
de la ĉefa sidejo de Unuiĝintaj Nacioj (UN), ĉe la
adreso 777 United Nations Plaza. De multaj jaroj
tiu nombro havas apartan signifon, kiel simbolo de
la longa kunlaboro inter la ĉefa monda asocio de
esperantistoj kaj la ĉefa monda organizo de la ŝtatoj.
Tial, en ĉi tiu 777a Gazetara Komuniko, ni enfokusigas la nunajn formojn de tiu kunlaboro, kiu
daŭre iĝas pli proksima, pli intensa, kaj pli vasta laŭ
sia temaro. La kampon vigle kaj atente gvidas estrarano Sara Spanò, kun laŭbezona subteno de la prezidanto Mark Fettes, aliaj estraranoj kaj la Ĝenerala Direktoro.
Jam de pli ol 60 jaroj, UEA kultivas kunlaborajn rilatojn kun pluraj branĉoj de UN.
En Novjorko temas pri la Departamento pri Publika Informado (DPI: ekde 1 jan.
2019 nove nomata la Departamento de Tutmonda Komunikado) kaj la Ekonomia
kaj Socia Konsilio (EKOSOK); en Parizo pri la Organizo de UN pri Edukado, Scienco kaj Kulturo (Unesko), kaj en Ĝenevo kaj Vieno pri diversaj organoj de UN rilate
al paco, homaj rajtoj, kaj indiĝenaj popoloj. Ĉiujare ni renomumas niajn oficialajn
reprezentantojn en tiuj urboj. En la nuna jaro temas pri:
UN-Novjorko: Ĉefreprezentanto: Humphrey Tonkin. Reprezentantoj: Jonathan
Liechty, Michael Brandini, Ulrich Becker, Raúl J. Garcia.
UN-Ĝenevo: Ĉefreprezentanto: Stefano Keller. Reprezentantoj: Alain Favre,
Nicole Margot, Francesco Reale.
UN-Vieno: Ĉefreprezentanto: Hans-Michael Maitzen. Reprezentantoj: Norina
Florineth, Alfred Heiligenbrunner.
Unesko-Parizo: Ĉefreprezentanto: Renée Triolle. Reprezentantoj: Barbara
Despiney, François lo Jacomo.
Ekde marto 2018 UEA troviĝas en la estraro de la Konferenco de Neregistaraj
Organizoj (NRO-oj) en Konsultaj Rilatoj kun UN (vidu GK №736). Tie ĝi kunlaboras
kun 17 aliaj internaciaj NRO-oj pri plej diversaj aspektoj de la laboro de UN. Interalie, UEA estis la ĉefa aŭtoro de la komuniko de la Konferenco okaze de la 70a
datreveno de la Universala Deklaracio de Homaj Rajtoj en decembro 2018. Dume
la junulara sekcio de UEA, TEJO, kunlaboras en la estraro de la Internacia Kunordiga Renkontiĝo de Junularaj Organizoj (IKRJO), kaj aktive kontribuas al diversaj
UN-eventoj kiel la Junulara Forumo de EKOSOK (8-9 aprilo). La kunlaboro inter la
du asocioj, UEA kaj TEJO, estas vere modela ĉi-terene.
Ekzistas longa tradicio de konferencoj kaj simpozioj de UEA en Novjorko pri temoj rilataj al UN. En la lastaj jaroj, temas pri simpozioj de la Stud-Grupo pri Lingvoj
kaj UN, okazantaj dum du tagoj en majo. En la simpozioj partoprenas tre diversaj 
34
homoj inkluzive de akademiaj esploristoj, oficistoj de UN, kaj internaciaj diplomatoj.
Ĵus disiris la alvoko por kontribuoj al la ĉi-jara simpozio (9-10 majo), pri la temo “UN
75-jara: Aŭskulti, paroli kaj agadi en multlingva mondo”. La simpozioj celas atentigi
pri la graveco de lingvaj demandoj en la laboro de UN, kaj pri la pozitiva kontribuo
de Esperanto kaj la Esperanto-movado al la solvado de tiuj demandoj.
Multaj el la internaciaj tagoj kaj jaroj proklamitaj de UN havas apartan signifon
por esperantistoj. UEA do sisteme kaptas tiujn okazojn por diskonigi la perspektivon
kaj agadon de esperantistoj sur la koncernaj kampoj. En la lastaj monatoj, ekzemple, dissendiĝis komunikoj pri:
Internacia Tago de Paco, 21an de septembro
Monda Turisma Tago, 27an de septembro
Internacia Tago de Tradukado, 30an de septembro
Internacia Tago de Pli Aĝaj Personoj, 1an de oktobro
Internacia Tago de Ne-perforto, 2an de oktobro
Tago de Unuiĝintaj Nacioj, 24an de oktobro
Internacia Tago por Toleremo, 16an de novembro
Internacia Tago de Homaj Rajtoj, 10an de decembro.
Plej aktuale, UEA aliĝis kiel oficiala partnero de la Internacia Jaro de Indiĝenaj
Lingvoj (2019). Multaj esperantistoj havas personajn kontaktojn kun aktivuloj por
indiĝenaj lingvoj kaj kulturoj, kaj ekzistas granda simpatio kaj subtenemo al tiuj
popoloj en la movado ĝenerale. Por soleni la Jaron, UEA planas i.a. plurflankan
programon kun indiĝenaj gastoj en la Universala Kongreso en Lahtio, Finnlando,
kaj E-lingvan eldonon de la Deklaracio de UN pri la Rajtoj de Indiĝenaj Popoloj.
La posta jaro 2020 alportos la 75an datrevenon de UN. Tial por la 105a UK en
Montrealo, la Estraro decidis pri la temo “UN 75-jara: Dialogo kaj interkompreniĝo
en ŝanĝiĝanta mondo.” Per frua difino de la temo, nomumo de reĝisoro, kaj kontaktado de partneroj kaj kunlaborantoj, UEA celas elmontri al internacia publiko la
multflankan engaĝigon de la Esperanto-movado kun la streboj al pli paca, justa kaj
daŭripova mondo.
Esperantistoj, kiuj volas sekvi ĉi tiun agadon kaj eventuale partopreni en ĝi, povas trovi aktualajn informojn ĉe la retejo http://www.esperantoporun.org/ inkluzive
de sugestoj pri kunlaboro kaj aliaj formoj de subteno. Donacoj por la agado ĉe UN
kaj Unesko estas ĉiam bonvenaj: rigardu ĉe la paĝo http://www.esperantoporun.
org/subtenu-nin/ aŭ iru rekte al la donaca paĝo de UEA https://uea.org/alighoj/donacoj, kaj elektu “Unesko” aŭ “Novjorka Oficejo”. Eventuale, honore al ĉi tiu 777a
Gazetara Komuniko kaj la adreso de nia oficejo, pripensu donaci 7,77 EUR, 77,70
EUR aŭ eĉ 777,00 EUR por subteni tiun valoran aktivadon.
GK UEA, №777
35
Vinilkosmo sojle de fermo
En 2018 ni konstatis gravan malkreskon de la intereso al la Esperanto-muziko kun gravaj konsekvencoj: ege malmultaj diskovendoj kaj ege malmultaj
elŝut-vendoj. Iom kreskis la elsendflua aŭskultado,
sed tre bedaurinde ĝi ne sufiĉe pagas por vivteni la
eldonejon, kaj tio baras tutan eblan perspektivon…
Pro tio estis kreita la Abonklubo, kiun ni vidis kiel
alternativon helpe de la justa elsendfluejo (Divercities Music) por daŭrigi la muzikproduktadon kaj eldonadon. Sed tre bedaŭrinde post tri jaroj da ekzisto ni devas konstati, ke ankaŭ la
Abonklubo malsukcesas. Videble homoj preferas daŭre aŭskulti muzikon senpage
en aliaj retejoj (Deezer, Youtube aŭ Spotify).
Vinilkosmo provos elteni ankoraŭ unu plian jaron, sed, se en 2019 ne inversiĝos
la situacio kaj ne multobliĝos la abonantaro de la Abonklubo kaj la uzantaro de
Divercities Music, Vinilkosmo devos esti fermita.
Konsekvencoj de la fermo de Vinilkosmo estos jenaj:
1. Tuj malaperos la katalogo de Vinilkosmo en la reto (nia propra muzika platformo, sed ankaŭ en Divercities Music kaj en ĉiuj aliaj muzikaj platformoj, kie nun
estas disponebla la katalogo). Tio signifas ke en Deezer, Spotify ktp, oni ne plu
povos aŭskulti muzikon de la Vinilkosmo-katalogo.
2. Malaperos la ebleco de regula muzikproduktado, eldonado de novaj albumoj
kaj reeldonado de malnovaj albumoj.
Kiel eviti fermon de Vinilkosmo?
Esperantistoj devas konscii, ke ne eblas uzi kaj aŭskulti Esperanto-muzikon sen
subteni ĝin, aktive kontribuante, por ke ĝi pluvivu. Do konklude kaj praktike, la nura
alternativo eviti fermon de Vinikosmo estas, ke ĉiuj, kiuj volas daŭre povi aŭskulti
Esperanto-muzikon el la katalago de Vinilkosmo, aliĝu al la Abonklubo (eĉ se ili ne
uzas la justan elsendfluejon Divercites Music) kun la celo multobligi la nombron de
la abonantoj https://www.vinilkosmo-mp3.com/eo/vinilkosmo-abonklubo/abonoj-abonklubo.html
Se tio ne okazos, en 2020 tute malaperos la muzika katalogo de Vinilkosmo el
la interreta pejzaĝo.
Dankon pro via atento kaj via subteno!
La tuta teamo de Vinilkosmo
36
Skanado kaj publikigo de arkivaĵoj en Vieno
En 2019 la Esperantomuzeo de la Aŭstria Nacia Biblioteko festas la 90-an jariĝon
de sia solena inaŭguro. Tiu longa ekzisto faras ĝin unu el la plej tradiciriĉaj lingvomuzeoj en la mondo. Ekde sia fondo ĝi estas ne nur muzeo, sed ankaŭ biblioteko
kaj arkivo, kiuj konstante kreskas.
Dum la pasintaj jaroj la Esperantomuzeo kaj la Kolekto por Planlingvoj entreprenis plurajn projektojn de ciferecigo. Entute estas ciferecigitaj ĝis nun:
– pli ol 1.200 libroj (inter ili pli ol 200 pri la unuaj 32 Universalaj Kongresoj)
– 130 diversaj periodaĵoj kun pli ol 1.200 jarkolektoj
– ĉirkaŭ 7.500 fotoj
– ĉirkaŭ 2.500 bildpoŝtkartoj
– ĉirkaŭ 2.500 muzeaj objektoj
– ĉirkaŭ 1.000 afiŝoj
– ĉirkaŭ 200 sonbendoj
– pli ol 100 arkivaĵoj
– 19 8- kaj 16-mm-filmoj
Krom la sonbendoj kaj la filmoj ĉiuj tiuj dokumentoj estas konsulteblaj pere de
Trovanto, la katalogo de la Kolekto por Planlingvoj kaj Esperantomuzeo.
Okaze de la 100-jariĝo de la morto de Ludoviko Zamenhof la Esperantomuzeo
skanis kaj rete publikigis en 2017 pli ol 180 verkojn de li, en 2018 aldoniĝis 50 originalaj leteroj de Lidia, Zofia kaj Ludoviko Zamenhof.
Ĉi-jare la Esperantomuzeo daŭrigas tiun projekton pri ciferecigo de arkivaĵoj kaj
rete publikigis 50 leterojn de Louis de Beaufront, Carlo Bourlet, Théophile Cart kaj
aliaj gravaj esperantistoj el la postlasaĵo de Charles-Ange Laisant.
37
En 2019 estos ankoraŭ ciferecigitaj pliaj malnovaj periodaĵoj kaj libroj same kiel
novaj afiŝoj kaj muzeaj objektoj.
Bernhard Tuider
Ĉu TEJO paŭtas al Eŭropa Unio?
La Komitato de Tutmonda Esperantista Junulara Organizo malakceptis dokumenton pri la politika pozicio de TEJO rilate Eŭropan Union, dum sia kunveno apud Berlino. Poris nur sep komitatanoj, sin detenis naŭ, kontraŭis dek. Praktike la estraro
(el kiu fontis la dokumento) troviĝis en malplimulto.
La dokumento estis deklaro el tri alineoj. La unua agnoskas la ekziston de
“eŭropa identeco”. En la dua tamen “TEJO ne havas starpunkton pri kio difinas la
eŭropan identecon”. Ĝi nur agnoskas, ke “vaste akceptitaj partoj de eŭropaj identecoj estas aktiva akceptado de homaj rajtoj, demokratio, juroŝtato kiel protektataj
de la Eŭropa Kortumo pri Homaj Rajtoj kaj la Kortumo de Eŭropa Unio”.
La tria alineo, titolita “Ĉu TEJO subtenas Eŭropan Union?”, donis pli firman respondon, efektive jesan, pro la “konkreta kontribuo de Eŭropa Unio por internaciaj
moviĝoj kaj por neformala edukado”. Implica danko pro la financado al TEJO fare
de EU-instancoj.
La negativa voĉdono indikas la malfortecon de pli eŭropisma tendenco ene de
la esperanto-junularo.
Estus interese vidi kiel TEJO pozicius sin rilate al Unuiĝintaj Nacioj, organizo
multe pli kritikinda ol Eŭropa Unio mem. Se TEJO kohere malaprobus deklaron
favoran al UN, ĝi devus klarigi kiel ĝi situas rilate la oficialajn UNoismon kaj Uneskismon de UEA. Se ĝi aprobus deklaron favoran al UN kaj Unesko, ĝi devus klarigi
kial ĝi trovas UNon malpli riproĉinda ol EU.
HeKo
L. L. Zamenhof. La homo kaj lia idearo en liaj propraj vortoj
de G. C. Fighiera
Eldonis: Esperanto-Centro Torino
Nova eseo pri la penso de la kreinto de Esperanto pri religiaj, etnaj,
politikaj, etikaj, sociaj kaj esperantistaj demandoj.
40 paĝoj, 39 historiaj piednotoj, bibliografia listo de 115 verkoj pri
Zamenhof.
Aparte interesa estas la propono de Zamenhof, en 1914, krei
Eŭropan Tribunalon kaj Unuiĝintajn Ŝtatojn de Eŭropo.
€ 3,90. Mendebla ĉe la Libroservo de UEA kaj aliaj libroservoj.
38
La Esperanto-urbo invitas
En la Esperanto-urbo Herzberg am Harzo ekzistas modela kaj unika Esperantoinfrastrukturo, ekz. kun ekspozicioj en la kastela muzeo, Esperanto-bibliotekoj,
arkivo, Esperanto-promenvojoj kun esperantlingvaj indikiloj, Esperanto-klubo, parolpartneroj, diverstipaj kulturagadoj, GEA-klerigmoduloj, kontaktoj kun aliaj kulturorganizaĵoj, ĝemelurbaj agadoj ktp.
Se iu volas vere helpi aŭ labori dum kelkaj semajnoj aŭ monatoj, vi povas tranokti
en la Esperanto-loĝejo de la Esperanto-Centro (ICH). Eĉ ni atendas idealistojn pro
Esperanto, kiuj volas helpi duontage. Estas unika bonŝanco por krei multajn daŭripovajn, modelajn kaj publikajn Esperanto-kulturservojn.
Multajn aferojn ni jam atingis pro kelkjardeka serioza laborado sur diversaj kampoj. Komune ni estas pli fortaj!
Dezirataj estas, ekzemple: sekretario (resp. asistanto), altnivela tradukisto, redaktoro + grafikisto, financfakulo, organizanto, arkivisto.Antaŭ 175 jaroj, la 2an de februaro 1844 en Schwerin (tiam en Meklenburgio), en
la familio de supera instruisto kaj posta ministeria oficisto Hermann Dippe naskiĝis
Julie Karoline Marie Dippe. En 1867 ŝi edziniĝis kun Hermann Hankel (1839-73),
profesoro pri matematiko en Erlangen (Bavario) kaj iĝis Marie Hankel. La nova familio ekloĝis en Erlangen kaj en 1869 transloĝiĝis al Tübingen (Ŝvabio), kie la edzo
transprenis la katedron de matematiko. Hermann Hankel mortis en 1873, lasinte
la 29-jaran vidvinon kun tri infanoj: Martin, Margarete kaj Minna (mortis infan-aĝe).
Post la vidviniĝo Marie Hankel revenis al Schwerin, kie ŝi studis arthistorion.
En 1905 Marie transloĝiĝis al Dresdeno, kie loĝis ŝia filino Margaret Voigt. Dum la
Unua Mondmilito ŝi plenumis karitatajn taskojn en Dresdeno. Marie Hankel simpatiis kun la feminisma movado, interesiĝis pri la monisma doktrino kaj estis membro
de la Germana Monisma Ligo; poste ŝi aliĝis al liberpensuloj. Denaske germana,
ŝi posedis la anglan kaj la francan lingvojn, kaj en sia matura aĝo ŝi lernis Esperanton. Ŝi mortis en sia 86a vivojaro en Dresdeno la 15an de decembro 1929, je la
Zamenhofa Tago, kaj estis sepultita en la tombejo Tolkewitz.
Marie Hankel lernis Esperanton en 1905 en Schwerin kaj estis registrita en la Zamenhofa Adresaro kiel №11960. Ekloĝinte en Dresdeno, aŭtune 1905 ŝi fondis tie
Esperanto-grupon, kiu baldaŭ disfalis. En septembro 1906 kun Albert Schramm ŝi
reorganizis la Dresdenan Esperanto-Societon kaj mem ekinstruis en ĝi Esperanton.
Hankel korespondis kun Zamenhof, interalie, pri lingvaj aferoj kaj homaranismo, kaj
ĝuste al ŝi Zamenhof skribis sian lastan, nefinitan leteron en 1917.
Jam pli ol 60-jara Marie Hankel kunorganizis en Dresdeno la 2an Germanan
Esperanto-Kongreson (la 8-12an de majo 1907) kaj la 4an Universalan Kongreson
(la 15-23an de aŭgusto 1908), en kiu ŝi gvidis la sekretariaton kaj kunordigis la artan
programon. De 1909 ĝis sia morto ŝi gvidis la orientan filion de la Dresdena Esperanto-Societo kaj de la sama jaro estis konsilanto de GEA. En 1909 Hankel estis
elektita kiel membro de Esperantista Lingva Komitato kaj restis en ĝi ĝis sia morto.
Oni konsideras ŝin la unua Esperanto-verkistino. Ŝiaj poemoj, prozaĵoj kaj artikoloj aperis en La Revuo, Lingvo Internacia, La Bela Mondo, Germana Esperantisto,
Juna Esperantisto, Universo kaj en aliaj Esperantaj gazetoj. En 1907 du ŝiaj poemoj
kun muziknotoj de Félicien Menu de Ménil aperis kiel muzikaj eldonaĵoj. En la 4a
UK (Dresdeno, 1908) estis prezentitaj du ŝiaj unuaktaĵoj, originala kaj tradukita, kies
tekstoj (kun plia unuaktaĵo de August von Kotzebue) estis eldonitaj libroforme. Ŝian
unuaktaĵon La renkonto Ivan Krestanov tradukis en la bulgaran lingvon kaj eldonis
ĝin kune kun studo de Théophile Cart.
En la unuaj Internaciaj Floraj Ludoj, okazintaj kadre de la 5a UK en Barcelono
(1909) ŝi estis proklamita Reĝino pro la poemo La simbolo de l’ amo, kiu aperis
kiel aparta eldonaĵo. En 1911 aperis kolekto de ŝiaj originalaj beletraĵoj Sableroj
42
(2a eld., 1922). Kelkaj ŝiaj poemoj estas publikigitaj en la antologio Guto post guto
(1923) kaj en la Esperanta Antologio (2a eld., 1984).
Hankel verkis broŝuron pri la 3a UK en Kembriĝo (1907), kuntradukis biografion
de la pentristo Dürer, verkis antaŭparolojn al kelkaj libroj, kunredaktis la kongresan
libron de la 4a UK kaj pretigis la kongresan kantareton. En la 7a UK (Antverpeno,
1911) la Reĝino de la Floraj Ludoj kunfondis Internacian Unuiĝon de Esperantistaj
Verkistoj, kiu en 1912 transformiĝis al Esperanta Literatura Asocio (ELA) kaj prezidis ĝin ĝis 1924. Ŝi redaktis la bultenon de ELA de novembro 1912 ĝis la lasta
antaŭmilita numero (junio 1914).
En la 6a UK (Vaŝingtono, 1910) kaj en la 6a Germana Esperanto-Kongreso
(Lübeck, 1911) Hankel prelegis pri virinaj rajtoj; ŝia prelego “Virina agado en Esperantujo”, farita en Lübeck, estis presita en la kongreslibro. Hankel ankaŭ finance
subtenis la Esperanto-agadon. Ŝia lasta publikigita verko estis antaŭparolo al la
traduko de Faŭsto de Norbert Barthelmess, eldonita en 1923. En 1924 ŝi iĝis honora membro de GEA. Ŝia manskribita aŭtobiografio ankoraŭ ne estas eldonita.
Omaĝe al Marie Hankel estas nomitaj stratoj en Schwerin kaj Dresdeno. Okaze
de ŝia 75a mortodato en la urbodomo de Dresdeno estis aranĝita speciala ekspozicio.“Post la festa diservo la paroĥanoj estis disirantaj al siaj hejmoj. Kelkaj haltis en la
korto, post blankaj ŝtonaj muroj, sub maljunaj tilioj kaj aceroj, kaj interparolis. Ĉiuj
estis feste vestitaj, afable rigardis unuj al la aliaj, kaj ŝajnis, ke en ĉi tiu urbo oni
vivas pace kaj amike. Kaj eĉ gaje. Sed ĉio ĉi nur ŝajnis”, – jen la unuaj vortoj de
la romano “La eta demono” de Fjodor Sologub (pseŭdonimo de Fjódor Kuzjmíĉ
Tetérnikov, 1863-1927).
La 23 komencaj ĉapitroj de ĉi tiu romano, al kies verkado Sologub dediĉis kvin
jarojn (1897-1902), post longa klopodado publikigi ĝin, aperis felietone en junionovembro 1905, sed la plena teksto, el kiu Sologub forĵetis nepreseblajn priskribojn
kaj aludojn (erotiko, vergado, flagelado, samseksamo ktp) estis eldonita nur en
1907, kaj dum lia vivo aperis 11 eldonoj.
La romano tuj kaŭzis multajn kritikojn kaj polemikaĵojn, kiuj aperas ĝis nun. Margarita Pavlova, la plej konata nuntempa sologubologo, listigas pli ol dudek interpretojn de la ĉefa ideo de la romano.
Mi ne emas doni plian interpreton, kaj anstataŭe mi nur citas el la aŭtora prefaco
al la dua eldono de l’ romano:
«Estas vero, ke la homoj ŝatas, kiam oni amas ilin. Al ili plaĉas, kiam estas
prezentataj altspiritaj kaj noblaj flankoj de la animo. Eĉ en la krimuloj ili deziras
vidi ekbrilojn de bono, la “Dian fajreron”, kiel oni diris en la malnova tempo. Ĉi tial ili
ne kredas, kiam antaŭ ili estas bildo ĝusta, nefalsita, sombra, malica. Ili ŝatus diri:
– Li verkis pri si mem.
Ne, miaj karaj samtempuloj, ĝuste pri vi mi verkis mian romanon pri la Eta
Demono kaj pri lia timiga Nedotikomko, pri Ardaliono kaj Varvara Peredonovoj,
Paŭlo Volodin, Darja, Ljudmila kaj Valeria Rutilovoj, Aleksandr Pyljnikov kaj aliaj.
Pri vi.
Ĉi tiu romano estas spegulo farita arte. Mi longe poluradis ĝin, asidue laborante
pri ĝi.
Glata estas la surfaco de mia spegulo, kaj pura estas ĝia materialo. Multfoje
mezurita kaj detale kontrolita, ĝi havas neniom da kurbeco. La kriplo kaj la belo
respeguliĝas en ĝi kun egala precizeco».
Mi esperas, ke mia traduko (komenco de la 24a ĉapitro kaj la tuta 25a ĉapitro)
donas iom da imago pri la fantomeca kaj trompoplena mondo de “La eta demono”,
kaj mi estus kontenta, se mi ekscius, ke iu(j) el vi decidis (re)legi la romanon en la
rusa originalo aŭ en unu el la nacilingvaj tradukoj.
Aleksander Korĵenkov
47
Fjodor Sologub
La eta demono
XXIV
La kato ĉe Peredonov sovaĝiĝis, ĝi snufis, ne venis responde al vokoj kaj iĝis tute
malobeema. Peredonov jam timis ĝin kaj fojfoje direktis al ĝi ekzorcajn vortojn.
“Sed ĉu tio helpos? – li pensis – Ĉi tiu kato havas fortan elektron en la felo, jen
la problemo”.
Foje li elpensis, ke necesas razi la katon. Pensite – farite. Varvara ne estis hejme, – ŝi iris al Gruŝina kun boteleto da ĉeriza likvoro en la poŝo, – do, neniu povis
malhelpi. Peredonov ligis ŝnuron al la kolzono, farita de li el naztuko, kaj kondukis la
katon al la frizejo. La kato sovaĝe blekis, saltadis, rezistis. Kelkfoje ĝi despere ĵetis
sin al Peredonov, sed tiu formovadis ĝin per sia bastono. Knaba amaso postkuris
lin, kriante kaj ridante. Preterpasantoj haltadis. Aŭdante la bruon, homoj rigardis
tra la fenestroj. Peredonov sombre tiris la katon per la ŝnuro, tute senĝene. Fine li
alkondukis ĝin kaj diris al la frizisto:
– Razu la katon, barbiro, laŭeble plej glate.
La knaboj tumultis surstrate ĉe la pordo, rikanis kaj grimacis. La frizisto ofendiĝis,
kaj lia vizaĝo ruĝiĝis. Li diris, iom tremvoĉe:
– Pardonu, sinjoro, sed ni ne faras tiajn aferojn! Mi neniam eĉ vidis razitajn katojn. Verŝajne, tio estas la plej nova modo, kaj ĝi ankoraŭ ne atingis nin.
Peredonov aŭskultis lin kun malsprita nekomprenemo. Li kriis:
– Prefere diru, ĉarlatano, ke vi ne kapablas fari tion.
Kaj li reiris, tirante la furioze miaŭantan katon. Survoje li angore pensis, ke, ĉie
kaj ĉiam, ĉiuj nur ridas pri li, sed neniu volas helpi lin. La angoro premis lian bruston.
Peredonov, Volodin kaj Rutilov venis en la ĝardenon por ludi bilardon. Tie la
servisto embarasite anoncis al ili:
– Hodiaŭ, sinjoroj, oni ne povas ludi.
– Sed kial? – malice demandis Peredonov, – eĉ ni ne povas?
– Ĉar estas tiel, pardonu, ke la globoj mankas, – la servisto respondis.
– Ĉar vi dormis, marmoto, – la bufedmastro minace kriis de post la vando.
La servisto tremeris*, leporece movis siajn subite ruĝiĝintajn orelojn, kaj flustris:
– Ŝtelitaj, sinjoroj.
Peredonov timigite kriis:
– Sed kiu ŝtelis?
– Nekonate, sinjoroj, – la servisto raportis. – Ja tute neniu estis enirinta, kaj vidu,
la globoj jam malaperis, sinjoroj.
48
Rutilov ridetaĉis kaj krietis:
– Kia ridindaĵo!
Volodin afektis sian vizaĝon ofendita kaj skoldis la serviston:
– Se oni ĉe vi bonvolas ŝteli la globojn, kaj vi tiutempe bonvolas esti aliloke, lasinte la globojn sen prizorgo, vi devus anticipe aliajn globojn ekhavi, por ke ni havu
ion por ludi. Ni ja venis, ni volis ludi, kaj kiel ni povas ludi, se la globoj mankas?
– Ne jelpu, Paŭĉjo, – diris Peredonov, – sen vi estas aĉege. Serĉu la globojn,
servisto, ni nepre devas ludi, kaj nun portu al ni bieron.
Ili komencis trinki bieron. Sed estis tede. Kaj la globoj ne troveblis. Ili kverelis,
insultis la serviston, kiu sentis sin kulpa kaj silentis.
Ĉi tiun ŝtelon Peredonov taksis kiel malamikan fiagon.
“Kial?” – li morne pensis kaj ne komprenis.
Li venis en la ĝardenon, sidiĝis sur benkon supre de la lago, – ĉi tie li ankoraŭ
neniam sidis, – kaj stulte gapis al la akvo tegita per verdaĵo. Volodin sidiĝis apud li,
dividante lian malgajon, kaj per siaj ŝafaj okuloj rigardis al la lago.
– Paŭĉjo, kial ĉi tie estas malpura spegulo? – Peredonov demandis kaj direktis
sian bastonon al la lago.
Volodin vidigis siajn dentojn kaj respondis:
– Ardaĉjo, tio estas ne spegulo, sed lago. Kaj ĉar nun la vento mankas, en ĝi
respeguliĝas arboj, kion do ĝi montras kvazaŭ spegulo.
Peredonov levis sian rigardon. Trans la lago barilo apartigis la ĝardenon de la
strato. Peredonov demandis:
– Sed kial la kato estas sur la barilo?
Volodin rigardis al la sama loko kaj hihiante diris:
– Ja ĝi estis, sed malaperis.
Tie estis neniu kato, ĝi estis halucino de Peredonov, – la kato kun larĝaj verdaj
okuloj, lia ruza, senlaca malamiko.
Peredonov denove pensis pri la globoj. Kiu bezonas ilin? Ĉu la nedotikomko*
voris ilin? Eble pro tio ĝi hodiaŭ ne videblas, – pensis Peredonov. – Ĝi satmanĝis
kaj ie kuŝaĉis, verŝajne nun dormas.
Peredonov triste iris hejmen.
La okcidento estis estingiĝanta. Nubeto moviĝis en la ĉielo, ĝi vagis, kaŝe proksimiĝis, – la nuboj havas molajn ŝuojn, – kaŝe observis. Sur ĝiaj obskuraj randoj
ridetis malluma rebrilo. Super la rivero, kiu fluis inter la ĝardeno kaj la urbo, ombroj
de domoj kaj arbustoj ŝanceliĝis, flustris, serĉis iun.
Kaj sur la tero, en ĉi tiu malluma kaj ĉiam malamika urbo, ĉiuj renkontataj homoj
estis malicaj kaj rikanemaj. Ĉio miksiĝis en la ĝenerala malbonvolemo al Peredonov, hundoj ridaĉis pri li, homoj pribojis lin.
La damoj de la urbo komencis fari respondajn vizitojn al Varvara. Kelkaj kun
ĝoja scivolemo jam je la dua aŭ tria tago venis rigardi, kia estas Varvara en la 
49
hejmo. Aliaj prokrastis la viziton je unu semajno, aŭ pli longe. Kaj iuj tute ne venis,
ekzemple, Verŝina.
Peredonovoj ĉiutage atendis la vizitojn kun senpacienca tremo kaj kalkulis la nevenintojn. Precipe senpacience ili atendis la direktoron de la lernejo kun la edzino.
Ili atendis kaj ege maltrankviliĝis, ke Ĥripaĉoj eble ne venos.
Pasis unu semajno. Ĥripaĉoj ankoraŭ ne venis. Varvara komencis incitiĝi kaj
insulti. Kaj Peredonov pro ĉi tiu atendado falis en speciale deprimitan staton. La
okuloj de Peredonov iĝis tute sensencaj, kvazaŭ estingiĝantaj, kaj foje ŝajnis, ke ili
estas okuloj de mortinto. Absurdaj timoj turmentis lin. Sen ajna videbla kialo li subite
komencis timi iujn objektojn. Ial en lian kapon venis la ideo, ke oni morttranĉos lin;
li timis ĉion akran kaj kaŝis la tranĉilojn kaj forkojn.
“Eble, – li pensis, – ili estas sorĉitaj. Eĉ mi mem povos tranĉi min”.
– Por kio bezonatas tranĉiloj? – li diris al Varvara. – Ja ĉinoj manĝas per bastonetoj.
Pro tio dum unu semajno oni ne fritis viandon kaj kontentiĝis nur per supo kaj
kaĉo.
Varvara, venĝante al Peredonov la timojn spertitajn antaŭnupte, foje konsentis
kun li kaj per tio certigis lin, ke liaj bizaraj ideoj ne estas senkaŭzaj. Ŝi diris al li,
ke li havas multajn malamikojn, kiuj ja havas kialojn por envii lin. Plurfoje ŝi incitis
Peredonovon, parolante ke oni sendube denuncis lin al la aŭtoritatoj, kalumniis
antaŭ la estraro kaj antaŭ la princino. Kaj ŝi ĝojis pro lia evidenta timo.
Al Peredonov ŝajnis klare, ke la princino malkontentas pri li. Ĉu ŝi ne povus okaze de la nupto sendi al li ikonon aŭ kukon? Li pensis, ke necesas gajni ŝian favoron,
sed per kio? Ĉu per mensogo? Ĉu kalumnii, denunci kaj priklaĉi iun? Ĉiuj damoj
ŝatas klaĉojn, do li elpensu pri Varvara ion gajan kaj maldecan kaj skribu tion al la
princino. Ŝi ridos kaj donos al li la oficon.
Sed Peredonov ne sukcesis verki tian leteron, kaj krome li timis skribi rekte al la
princino. Kaj poste li forgesis tiun ideon.
Siajn kutimajn gastojn Peredonov regalis per vodko kaj per la plej ĉipa portvino.
Sed por la direktoro li aĉetis botelon da trirubla madejro. Ĉi tiun vinon Peredonov
taksis eksterordinare kara, li tenis ĝin en sia dormoĉambro kaj al la gastoj nur montris ĝin, dirante:
– Por la direktoro.
Foje ĉe Peredonov gastis Rutilov kaj Volodin. Peredonov montris al ili la madejron.
– Kial spekti ĝin? Ne estas bonguste! – diris Rutilov. – Regalu nin per via kara
madejraĵo.
– Kion vi volas! – Peredonov kolere respondis. – Sed kion mi donu al la direktoro?
– La direktoro trinku glaseton da vodko, – diris Rutilov.
– La direktoro ne povas trinki vodkon, al la direktoro konvenas madejro, –
Peredonov prudente diris.
50
– Sed eble li ŝatas vodkon? – insistis Rutilov.
– Dirlididi! Generalo ne povas ŝati vodkon, – senambigue diris Peredonov.
– Tamen regalu nin, – kroĉiĝis Rutilov.
Sed Peredonov rapide forportis la botelon, kaj estis aŭdeble, kiel grincis la seruro
de la ŝranko, en kiu li kaŝis la vinon. Reveninte al siaj gastoj, li, por ŝanĝi la temon,
ekparolis pri la princino. Li sombre diris:
– La princino! Ŝi vendadis en bazaro putrajn pomojn kaj tie delogis la princon.
Rutilov ridegis kaj kriis:
– Ĉu princoj vizitas bazarojn?
– Sed ŝi sukcesis logi lin, – diris Peredonov.
– Vi, Ardaliono Borisoviĉ, verkis fabelon, – malkonsentis Rutilov, – la princino
estas nobela damo.
Peredonov malice rigardis al li kaj pensis: “Li defendas ŝin, do verŝajne li estas
komplico de la princino. Kvankam la princino loĝas malproksime, ŝi evidente sorĉis
lin”.
Kaj la nedotikomko turbe turniĝis ĉirkaŭ ili, sensone ridis kaj tutkorpe skuiĝis pro
la ridado. Ĝi memorigis lin pri kelkaj teruraj cirkonstancoj. Li timeme ĉirkaŭrigardis
kaj flustris:
– En ĉiu urbo estas sekreta ĝendarma suboficiro. Li portas civilajn vestojn, foje
li estas ŝtatoficisto, foje li negocas, aŭ faras ion alian, sed nokte, kiam ĉiuj dormas,
li surmetas sian bluan uniformon kaj impetas al la ĝendarma oficiro.
– Sed por kio la uniformo? – aferece scivolis Volodin.
– Ne eblas iri al la ĉefo senuniforme, oni vergos pro tio, – klarigis Peredonov.
Volodin hihiis. Peredonov kliniĝis al li pli proksime kaj flustris:
– Foje li vivas kvazaŭ homlupo. Vi pensas, ke jen estas simpla kato, sed ne!
Tiu estas ĝendarmo kuranta. En la ĉeesto de kato neniu kaŝas sin, kaj ĝi ĉion subaŭskultas.
<…>
XXV
La onidiroj pri la falsitaj leteroj* disiris tra la urbo. Tiutemaj interparoloj interesis
kaj plezurigis la urbanojn. Preskaŭ ĉiuj laŭdis Varvaran kaj ĝojis, ke Peredonov
dupiĝis. Kaj ĉiuj, kiuj vidis la leterojn, nun laŭte kredigis, ke ili tuj divenis.
Precipe granda kaj malica ĝojo estis en la hejmo de Verŝina. Marta, kiu estis
edziniĝonta kun Murin, ja antaŭe estis rifuzita de Peredonov; Verŝina mem ŝatus
edziniĝi kun Murin, sed devis cedi lin al Marta; Vlaĉjo havas siajn gravajn kaŭzojn
malami Peredonovon kaj ĝoji pro lia malsukceso. Kvankam ĉagrenis lin tio, ke
Peredonov ankoraŭ restas en la gimnazio, tiun ĉagrenon superis la ĝojo pro la
trompiĝo de Peredonov. Kaj dum la lastaj tagoj inter la gimnazianoj persiste cirkulis klaĉo pri tio, kvazaŭ la direktoro denuncis al la estro de la lernoregiono*, ke 
51
Peredonov freneziĝis, kaj do baldaŭ oni medicine ekzamenos lin kaj poste forigos
lin el la gimnazio.
Ĉe renkontiĝoj kun Varvara, ŝiaj konatoj kun krudaj ŝercoj kaj senhonta palpebrumado, pli aŭ malpli rekte parolis al ŝi pri ŝia friponaĵo. Responde ŝi impertinente
mienis, nek konfirmante, nek dementante tion.
Kelkaj aludis al Gruŝina, ke ili scias pri ŝia partopreno en la falsado. Ŝi ektimis kaj
venis al Varvara kun riproĉoj pro ŝia babilemo. Varvara diris al ŝi kun malica rideto:
– Kial vi halanĝas? Mi eĉ ne pensis diri tion al iu.
– Sed de kiu ĉiuj eksciis? – arde demandis Gruŝina. – Mi certe al neniu dirus,
mi ne estas stultulino.
– Ankaŭ mi al neniu diris, – impertinente asertis Varvara.
– Redonu al mi la leteron, – postulis Gruŝina, – ja se li komencos esplori, li laŭ
la skribmaniero konstatos, ke ĝi estas falsita.
– Li do sciu, – diris Varvara kun ĉagreneto, – mi fajfas pri la stultulo.
Gruŝina, brilante per siaj nesamgrandaj okuloj, kriis:
– Estas bone por vi, vi ricevis ĉion, kion vi volis, sed min pro vi oni enprizonigos!
Ne, faru kion vi volas, sed redonu al mi la leteron. Ja eblas nuligi la geedziĝon.
– Tio estas tro, lasu jam, – respondis Varvara, preninte impertinentan pozon, –
nun oni povas eĉ anonci sur la placo, sed la geedzeco ne rompiĝos.
– Ĉu “lasu”! – kriis Gruŝina, – ne ekzistas leĝo por trompa geedziĝo. Se Ardaliono Borisoviĉ prezentos la aferon ĉe la estraro, eĉ ĝis la senato, oni eksedzigos vin.
Varvara ektimis kaj diris:
– Kial vi koleras, mi akiros por vi la leteron. Ne timu, mi ne perfidos vin. Ĉu mi
estas bruto? Mi ja havas la animon.
– Kia animo! – malafablis Gruŝina, – la hundo kaj la homo havas ne la animon,
sed vaporon. Oni vivas, nur dum oni vivas.
Varvara decidis ŝteli la leteron, kvankam tio estis malfacila. Gruŝina urĝis ŝin.
Estis nur unu ŝanco – eltiri la leteron, dum Peredonov estos ebria. Kaj li multe
drinkis. Ofte li venis ebrieta eĉ en la gimnazion kaj faris obscenajn paroladojn, kiuj
semis abomenon eĉ ĉe la plej malicaj knaboj.
Foje Peredonov revenis el la bilardejo pli ebria ol kutime: oni prifestis la novajn
globojn. Sed li ne disiĝis de sia biletujo, pene senvestiĝinte, li metis ĝin sub la kusenon.
Li dormis maltrankvile, tamen senvekiĝe; li deliris, kaj ĉiuj liaj deliraĵoj temis pri
io terura kaj monstra. Pro ili Varvara sentis teruran timon.
“Nu, ĝi estas nenio, – ŝi kuraĝigis sin mem, – gravas, ke li ne vekiĝu”.
Ŝi provis lin veki kaj puŝis lin. Li ion balbutis, laŭte blasfemis, sed ne vekiĝis.
Varvara bruligis la kandelon kaj metis ĝin tiel, ke la lumo ne trafu en la okulojn de
Peredonov. Rigidiĝante pro la timo, ŝi ellitiĝis kaj singarde ŝovis la manon sub la
kusenon de Peredonov. La biletujo kuŝis proksime, sed ĝi longe estis elglitanta 
52
el ŝiaj fingroj. La kandelo pale brulis. Ĝia flamo ŝanceliĝis. Sur la muroj, sur la lito
rapidis timemaj ombroj, – senorde kuris malicaj diabletoj. La aero estis sufoka kaj
senmova. Sentiĝis la vodka odoro, elspirata de Peredonov. Liaj ronkado kaj ebria
delirado plenigis la tutan dormoĉambron. La tuta ĉambro estis kvazaŭ materiiĝinta
deliro.
Per siaj tremantaj manoj Varvara eligis la leteron kaj reŝovis la biletujon al la
antaŭa loko.
Matene Peredonov serĉis la leteron kaj, ne trovinte ĝin, ektimis kaj kriis:
– Varja, kie estas la letero?
Varvara, kaŝante sian drastan timegon, respondis:
– Kiel mi povas scii, Ardaliono Borisoviĉ? Vi ja montradas ĝin al ĉiuj kaj, verŝajne,
vi ie ellasis ĝin el la manoj, kaj ĝi falis. Aŭ iu eltiris ĝin. Vi ja havas multajn amikojn
kaj konatojn, kun kiuj vi drinkaĉas nokte.
Peredonov pensis, ke la leteron ŝtelis liaj malamikoj, plej verŝajne, Volodin. Nun
Volodin tenas ĉe si la leteron, kaj poste li prenos en siajn ungojn ĉiujn paperojn kaj
la dungodokumenton, kaj forveturos labori kiel inspektoro*, sed Peredonov restos
ĉi tie kiel mizera ĉifonulo.
Peredonov decidis defendi sin. Li ĉiutage kompilis denuncon pri unu el siaj malamikoj: Verŝina, Rutilovoj, Volodin, gimnaziaj kolegoj, kiuj, kiel ŝajnis al li, aspiris
ricevi la saman oficon. Vespere li portis tiujn denuncojn al la ĝendarma oficiro
Rubovskij.
La oficiro loĝis en bone videbla loko, ĉe la placo proksima al la gimnazio. Multaj
vidis tra siaj fenestroj, kiel Peredonov iris tra la pordego al la ĝendarmo. Kaj Peredonov pensis, ke neniu eĉ konjektas tion – ja li ne hazarde portis la denuncojn
vespere kaj venis tra la enirpordo de la kuirejo. La paperon li tenis sub la basko de
sia mantelo. Estis tuj rimarkeble, ke li tenas ion. Se necesis liberigi la manon por
saluto, li rekaptis la paperon sub la mantelo per sia maldekstra mano kaj pensis, ke
neniu povas ekscii, ke li tenas ion. Se la pasantoj demandis, kien li iras, li mensogis
al ili tute primitive, sed li mem estis tre kontenta pri siaj mallertaj elpensaĵoj.
Li klarigis al Rubovskij:
– Ili estas perfiduloj. Ili ŝajnigas sin amikoj, ĉar ili deziras pli certe trompi min. Ili
eĉ ne supozas, ke mi scias pri ili tiajn aferojn, pro kiuj eĉ prizono en Siberio estas
tro milda puno por ili.
Rubovskij aŭskultis lin silente. La unuan denuncon, tute absurdan, li plusendis al
la direktoro; same li faris pri kelkaj aliaj. Sed kelkajn li konservis por ebla uzado. La
direktoro skribis al la estro de la lernoregiono, ke Peredonov vidigas klarajn signojn
de mensmalsano.
Hejme Peredonov konstante aŭdis susurojn – senĉesajn, tedajn, mokajn. Li
malgaje parolis al Varvara:
– Iu tie paŝadas piedpinte, spionoj tumultas ĉe ni. Vi, Varjka, nebone zorgas pri mi.
53
Varvara ne komprenis la signifon de la deliro de Peredonov. Ŝi jen mokis, jen
timis. Ŝi parolis kolere kaj malkuraĝe:
– Vi vidaĉas tiaĵojn pro via ebrio.
Precipe suspektinda ŝajnis al Peredonov la pordo de la antaŭĉambro. Ĝiaj du
klapoj ne plene fermiĝis. La fendo inter la klapoj sugestis, ke transe io kaŝiĝas. Eble
fanto kaŝobservas? Brilis ies okulo malica kaj akra.
La kato senĉese spionis Peredonovon per siaj larĝaj verdaj okuloj. Foje ĝi palpebrumis, foje timige miaŭis. Estis evidente, ke ĝi intencas kapti Peredonovon ĉe
misfaro, sed ne sukcesas kaj pro tio koleras. Peredonov kraĉis al ĝi, sed la kato
ne forlasis lin.
La nedotikomko kun ŝrikoj kuregis sub la
seĝoj kaj en la ĉambroanguloj. Ĝi estis malpura,
fetora, aĉa kaj timiga. Jam estis tute klare, ke
ĝi malamikas al Peredonov kaj alruliĝis speciale
por li, ja antaŭe ĝi neniam ekzistis ie ajn. Oni
kreis kaj sorĉis ĝin. Kaj do ĝi vivas por teruri kaj
pereigi lin, magia kaj mult-aspekta, ĝi observas
lin, ĝi trompas kaj ridas: jen ruliĝas sur la planko, jen transformiĝas al ĉifono, rubando, branĉo,
flago, nubeto, hundo, strata polvoturbulo, ĝi ĉie
rampas kaj kuras post Peredonov. Ĝi lacigis kaj
senfortigis lin per sia ŝanceliĝanta dancado. Se
iu liberigus lin per iu vorto aŭ larĝsvinga bato.
Sed ĉi tie mankas amikoj, neniu venos por savi
lin, li devas per sia propra ruzo trovi la solvon,
dum la morde moka kreitaĵo ne pereigis lin.*
Peredonov elpensis jenan rimedon: li ŝmiris per gluo la tutan plankon, por ke
Nedotikomko algluiĝu*. Sed algluiĝis la botaj plandumoj kaj la subaj randoj de la
roboj de Varvara, kaj Nedotikomko senĝene ruliĝadis kaj ŝrike ridaĉis. Varvara
kolere insultis.
Peredonov estis senĉese regata kaj terurata de la obseda imago pri persekutado. Li ĉiam pli profunde mergiĝis en la mondon de sovaĝaj iluzioj. Tio respeguliĝis
sur lia vizaĝo: ĝi iĝis senmova masko de teruro.
Peredonov ne plu eliris vespere por ludi bilardon. Post la tagmanĝo li enfermis
sin en la ĉambro, baris la pordon per mebloj – kun seĝo sur la tablo – diligente gardis
sin per krucosignoj kaj ekzorcaĵoj kaj skribis denuncojn pri ĉiuj, kiujn li rememoris.
Li skribis denuncojn ne nur pri la homoj, sed ankaŭ pri kartludaj damoj. Tuj post la
skribado li portis la denuncojn al la ĝendarma oficiro. Ĉi tiel li pasigis ĉiun vesperon.
Antaŭ la okuloj de Peredonov paŝis kartludaj figuroj, kvazaŭ vivantaj – reĝoj,
Nedotikomko (Ilustraĵo de Mstislav Dobuĵinskij)
54
reĝinoj, fantoj. Paŝis eĉ la malaltaj ludkartoj – homoj kun helaj butonoj: gimnazianoj, policanoj. La aso estis korpulenta, kun elstaranta ventro, preskaŭ nura ventro.
Foje la ludkartoj transformiĝis al konatoj.* La vivantaj homoj kaj tiuj strangaj transformiĝantoj miksiĝis.
Peredonov estis certa, ke post la pordo staras kaj atendas fanto, kaj tiu fanto
havas iun forton kaj potencon, simile al policano: li povas ien konduki, al iu timiga
arestejo. Kaj sub la tablo sidis Nedotikomko. Peredonov timis rigardi sub la tablon
kaj post la pordon.
Viglaj knaboj – ludkartaj okoj – mokis Peredonovon; ili estis transformiĝintaj
gimnazianoj. Ili levis siajn krurojn per strangaj senvivaj movoj, kiel tiuj de la cirkelo,
sed iliaj kruroj estis vilaj kaj kun hufoj. Anstataŭ vostojn ili havis vergojn, la knaboj
fajfe svingis ilin kaj ŝrikis ĉe ĉiu svingo. Nedotikomko gruntis sub la tablo, ridante
pro la petoladoj de tiuj okoj. Peredonov kolere pensis, ke Nedotikomko kuraĝus
penetri al neniu estro. “Ja oni ne enlasos ĝin, – li envie pensis, – la lakeoj draŝos
ĝin per ŝvabriloj”.
Finfine Peredonov ne eltenis ĝian malican, arogantan-akutan ridadon. Li alportis
toporon el la kuirejo kaj dishakis la tablon, sub kiu Nedotikomko sin kaŝis. Nedotikomko pepis plende kaj malice, ĵetis sin el sub la tablo kaj forruliĝis. Peredonov
tremeris. “Ĝi mordos”, – li pensis, terurite ŝrikis kaj kaŭris. Sed Nedotikomko malaperis pace. Ne por longe…
Kelkfoje Peredonov prenis ludkartojn kaj feroc-miene dishakis per poŝtranĉilo la
kapojn de la kartaj figuroj, precipe de la damoj. Tranĉante reĝojn, li ĉirkaŭrigardis,
por ke oni ne rimarku kaj ne akuzu lin pri politika krimo. Sed tia ekzekutado helpis
lin ne longe. Venis gastoj, estis aĉetataj kartoj, kaj en la novaj kartoj denove ekloĝis
malicaj spionoj.
Peredonov jam komencis kredi sin sekreta krimulo. Li ekimagis, ke ekde la studenta aĝo li vivas sub la polica observado. Pro tio, li rezonis, oni spionas lin. Tio
teruris kaj fierigis lin.
La vento tuŝetis la tapetojn. Ili mallaŭte kaj minace susuris, kaj facilaj duonombroj glitis sur iliaj buntaj ornamaĵoj. “Spiono kaŝiĝas tie, post la tapetoj”, – pensis
Peredonov. “Malicaj homoj, – li pensis en sia angoro, – intence surmurigis la tapetojn tiel neakurate, tiel fuŝe, ke post ilin povu engliti kaj kaŝiĝi maliculo, lerta, plata
kaj pacienca. Ja antaŭe estis similaj ekzemploj”.
Svaga rememoro moviĝis en lia kapo. Iu kaŝiĝis post la tapetoj, iun oni mortpikis
per ponardo aŭ per aleno.* Peredonov aĉetis alenon. Kiam li revenis hejmen, la
tapetoj ekmoviĝis neregule kaj alarme, – la spiono sentis danĝeron kaj probable
intencis rampi pli foren. Obskura ombro kirliĝis, saltis al la plafono kaj de tie minacis
kaj grimacis.
En Peredonov ekbolis kolero. Li impete bategis la tapeton per la aleno. Tremego
trakuris la muron. Peredonov triumfe ekmuĝis kaj ekdancis, svingante la alenon.
Varvara eniris.
55
– Kial vi dancas sola, Ardaliono Borisoviĉ? – ŝi demandis, kun sia kutima neinteligenta kaj impertinenta rideto.
– Mi mortigis cimon, – sombre klarigis Peredonov.
En liaj okuloj brilis sovaĝa triumfo. Malbona estis nur la odoro. Post la tapetoj
putris kaj fetoris la mortpikita spiono. La teruro kaj triumfo skuis Peredonovon: li
murdis sian malamikon! Ĉi tiu murdo krueligis lian koron ĝis la ekstrema grado.
Nefarita murdo – sed por Peredonov ĝi estis kiel murdo farita. La freneza teruro
forĝis en li la pretecon al murdo, kaj la nekonsciata, obskura imago de la estonta
murdo, kaŝiĝinta en la subaj tavoloj de la anima vivo, la nerezistebla jukado murdi, la stato de la sovaĝa iritiĝo deprimis lian malvirtan volon. Ĉi tiu sento, ankoraŭ
katenita – multaj generacioj kuŝis sur la antikva Kaino – trovis kontentiĝon ankaŭ
en tio, ke li rompis kaj difektis objektojn, hakis ilin per toporo kaj tranĉis per tranĉilo,
hakis en la ĝardeno arbojn, por ke oni ne spionu post ilia ŝirmo. Kaj la antikva demono, la spirito de la prahistoria konfuzo, la kaduka kaoso ĝojis je la detruado de
objektoj, dum la sovaĝaj okuloj de la freneza homo spegulis la hororon, similan al
la hororo de la monstraj antaŭmortaj turmentoj.
Ĉiam la samaj iluzioj ripetiĝis kaj turmentis lin. Varvara, mokante Peredonovon,
plurfoje kaŝe venis al la pordo de la ĉambro, en kiu estis Peredonov, kaj parolis
per fremdaj voĉoj. Li teruriĝis, kaŝe venis al la pordo por kapti la malamikon, sed
trovis Varvaran.
– Kun kiu vi interflustris? – li angore demandis.
Varvara malice ridetis kaj respondis:
– Tio ŝajnas al vi, Ardaliono Borisoviĉ.
– Ja ne ĉio ŝajnas, – angore balbutis Peredonov, – estas ankaŭ la vero en la
mondo.
Ja ankaŭ Peredonov laŭ la ĝenerala leĝo de ĉiu konscia vivo strebis al la vero,
kaj tiu strebado premis lin. Li mem ne konsciis, ke li, same kiel ĉiuj homoj, strebas
al la vero, kaj pro tio svaga estis lia malkvieto. Li ne povis trovi por si la veron, li
implikiĝis kaj estis pereanta.
Liaj konatoj jam komencis moki lin pro la trompo. Kun la kutima en nia urbo
krudeco al la febluloj, ili parolis pri ĉi tiu trompo en lia ĉeesto. Prepolovenskaja kun
ruza rideto demandis lin:
– Kial vi, Ardaliono Borisoviĉ, ankoraŭ ne forveturis labori kiel inspektoro?
Anstataŭ li respondis Varvara kun retenata kolero:
– Ni ricevos la paperon kaj veturos.
Peredonov angoris pro tiuj demandoj.
“Kiel mi povas vivi, se oni ne donas al mi la postenon?” – li pensis.
Li estis plu elpensanta novajn planojn por defendo kontraŭ malamikoj. Li ŝtelis
toporon en la kuirejo kaj kaŝis ĝin sub la lito. Li aĉetis svedan tranĉilon* kaj ĉiam 
56
havis ĝin en sia poŝo. Li ĉiam ŝlosis la pordojn. Por nokto li dismetis bestkaptilojn
ĉirkaŭ la domo kaj eĉ en la ĉambroj, kaj poste kontrolis ilin. La kaptiloj estis fuŝe faritaj, kaj neniu povus esti kaptita: ili nur pinĉis, sed ne fiksis la kaptiton, kaj oni povis
foriri kun piedo en la kaptilo. Peredonov havis nek teknikajn sciojn, nek inventemon.
Ĉiumatene, vidante ke neniu estas kaptita, Peredonov pensis, ke liaj malamikoj
difektis la kaptilojn. Ankaŭ tio timigis lin.
Kun precipa atento Peredonov observis Volodinon. Ofte li venis al la hejmo de
Volodin, sciante ke tiu forestas, kaj serĉis, ĉu Volodin sukcesis trovi iujn dokumentojn.
Peredonov ekkomprenis la celon de la princino – ŝi volas, ke li denove amu ŝin.
Li abomenis ŝin, la kadukan. “Ja ŝi estas centkvindekjara”, – li malice pensis. “Jes,
maljuna, – li pensis, – sed ja fortega”. Kaj lia abomeno miksiĝis kun raviĝo. Ŝi estas
varmeta, odoras kadavrece, – imagis Peredonov kaj stuporis pro la sovaĝa volupto.
“Probable, eblas kuniĝi kun ŝi, kaj ŝi favoros min*. Ĉu mi skribu leteron al ŝi?”
Kaj, sen longe pensi, Peredonov verkis leteron al la princino. Li skribis:
“Mi amas vin, ĉar vi estas frida kaj fora. Varvara ŝvitas, estas tro varme dormi kun
ŝi, ŝi ardas kiel forno. Mi volas havi amatinon fridan kaj foran.* Venu kaj estu tia”.
Li skribis la leteron, sendis ĝin – kaj pentis pri tio. “Kio sekvos? Eble ne necesis
skribi, – li pensis, – sed necesis atendi, kiam la princino mem venos”.
Hazarde estiĝis ĉi tiu letero, same kiel multo, kion Peredonov hazarde faris, kiel
kadavro movata de eksteraj potencoj, kaj tiuj potencoj kvazaŭ ne volis longe okupiĝi
pri li, unu potenco iom ludis kun li kaj poste ĵetis lin al alia potenco.
Baldaŭ reaperis Nedotikomko, ĝi longe ruliĝadis ĉirkaŭ Peredonov, kvazaŭ
ŝnurligita al li, kaj ĉiam incitis lin. Nun ĝi estis muta kaj ridis nur per tremado de
sia tuta korpo. Sed ĝi estis ekflamanta per pale oraj fajreroj, kolera, senhonta, – ĝi
minacis kaj brulis per netolerebla triumfo. Ankaŭ la kato minacis Peredonovon, ĝi
brilis per siaj okuloj kaj miaŭis insolente kaj minace.
“Pro kio ili ĝojas?” – angore pensis Peredonov kaj subite komprenis, ke la fino
proksimiĝas, kaj ke la princino jam estas ĉi tie, proksime, tre proksime. Eble, en tiu
ludkartaro.
Jes, sendube, ŝi estas pika aŭ kera damo*. Ŝi povas kaŝi sin en alia kartaro, aŭ
post aliaj kartoj, kaj ne estas konate, kia ŝi estas. La problemo estis, ke Peredonov
neniam vidis ŝin. Kaj ne utilus demandi Varvaran – ŝi mensogus.
Fine Peredonov decidis forbruligi la tutan kartaron. Ili ĉiuj forbrulu. Ja ili mem
spite al li entrudiĝis en la kartaron, do ili mem estas kulpaj.
Peredonov elektis la momenton, kiam Varvara forestis, kaj la forno en la salono
estis hejtata, kaj li ĵetis la tutan kartaron en la fornon.
Kun krepitado disvolviĝis eksterordinaraj, pale ruĝaj floroj, kaj ili brulis, nigriĝante
ĉe la randoj. Peredonov kun teruro rigardis al ĉi tiuj flamantaj floroj.
La kartoj kurbiĝis, fleksiĝis, moviĝis, kvazaŭ dezirante elsalti el la forno. Peredonov haste kaptis la fajrostangon kaj ekbatis per ĝi la kartojn. Ĉiuflanken ŝutiĝis etaj, 
57
ardaj fajreroj, kaj subite, en la brilanta kaj malica tumulto de l’ fajreroj, el la flamo
leviĝis la princino, eta, cindre griza virino, tute priŝutita de estingiĝantaj fajretoj: ŝi
orelŝire kriegis altvoĉe, siblis kaj kraĉis en la fajron.
Peredonov falis sur la dorson kaj ekmuĝis pro la teruro. Mallumo ĉirkaŭis lin, tiklis
lin kaj ridis per kverantaj voĉoj.Profesia altnivelaĵo
Pri kio temas? La plej klara respondo nestas en ĝia
plena titolo: “La strato de Tanja: Vivo en Rusio 1917-
2017”. La aŭtoro entreprenis kuraĝan provon kombini
du historiajn dimensiojn: historion de la familio Saviĉev, de ilia ĉirkaŭaĵo kaj kvartalo, kaj la historion de Rusio.
La provo estas same kuraĝa kiel logika, kaj kongruas kun la ĝenerala tendenco
en la nuntempa historia scienco. Malsame ol plejparto de la okcidentaj aŭtoroj,
Kalle Kniivilä bone regas la rusan kaj pasigis en Rusio multajn jarojn, propraokule
observante ĝian transiron de la socialismo al la kapitalismo kaj la ŝanĝojn en la
politika, ekonomia kaj ĉiutaga vivo, kiuj akompanis tiun procezon. Li renkontiĝis kun
pluraj rusianoj kaj abunde citas iliajn vortojn kun nur iomaj komentoj, kio ebligas
aŭdi voĉon de la rusia popolo kun minimuma modifo.
Mi mem 15 jarojn laboris kiel historiisto kaj intervjuis dekojn da homoj, do mi
scias, kiom valora kaj samtempe komplika estas tiu informfonto. Des pli laŭdinda
estas la profesia aliro de la aŭtoro, kiu ne limigis sin al la nura buŝa historio, sed
esploris ankaŭ plurajn historiajn fontojn kaj studojn, menciitajn fine de la libro. Inter
ili atentindas la taglibro de la rusa artisto kaj arthistoriisto Alexandre Benois, kiu
loĝis en la menciita kvartalo en 1916-1918 – “mallumaj jaroj”, plej malbone dokumentitaj pro pereo de multaj skribitaj fontoj.
Rimarkindas, ke la sorto de Tanja Saviĉeva ne iĝis nura preteksto al pli granda
rakonto, kies celo estis tikli scivolemon de la legontoj. Kniivilä sukcesis renkontiĝi
kun samlernantino de Tanja kaj kun ulo, kiu nun loĝas en la iama apartamento de
la familio Saviĉev. Tio ne sekvigis sensaciajn malkovrojn, sed ekzemple rakonton
pri la neokazinta muzeigo de la apartamento mi renkontis unuafoje kaj tio estas
interesa aldonaĵo al la temo.
En sia rakonto pri la historio de Rusio, la aŭtoro feliĉe ne koncentriĝas je politikaj
aferoj, sed abunde prezentas detalojn el la socia historio. Mi supozas ke grandparte
tiun avantaĝon li ŝuldas al la menciitaj de li studaĵoj de Natalja Lebina, eble la plej 
60
fama esploristo de la ĉiutaga vivo en Sovetunio. Multaj el la prezentitaj faktoj estas
nekonataj ne nur al eksterlandaj, sed ankaŭ al plejparto de la rusiaj legantoj.
Do mi forte rekomendas la libron al ĉiuj, inkluzive de la rusianoj.
Rigardo el Eŭropo
Ŝajnas ke mi elspezis tutjaran rezervon de miaj laŭdoj kaj vidas neniujn mankojn
en la verko, ĉu? Bedaŭrinde, ne. Malgraŭ la nekontesteble alta profesia nivelo,
honesta ĵurnalista laboro kaj profundiĝo en la temo, la aŭtora rigardo restis tre
eŭropeca, kaŭzinte gravan miskomprenon.
Li dividis la libron je ĉapitroj, ĉiu dediĉita al sekva postrevolucia jardeko, do la
unua ĉapitro nomiĝas “1917. La kolapso”, la dua “1927. Paŝo reen”, kaj plu ĝis
“2017. Pasis cent jaroj”. Foje li tamen dekliniĝas de tiu ĉi ritmo kaj elektas alian jaron, kiun li konsideras pli grava por respektiva jardeko, ekzemple: “1942. La sieĝo”,
“1979. Afganio”. Tiu maniero helpas ordigi kaj prezenti la materialon kaj pli efike
montri ŝlosilajn ŝanĝojn. Sed neeviteble en la rakonto aperas tempaj trupoj, kiujn
la aŭtoro klopodas fliki per koncizaj klarigoj, laŭ mi, ne ĉiam sukcese.
Sed la pleja malsukceso mi konsideras ke malgraŭ siaj plurjaraj spertoj, manko
de lingva baro kaj profundiĝo je la historiaj fontoj kaj studaĵoj, Kalle Kniivilä ne respondis la ĉefan demandon, kiu implicite sonas en la verko: kial Rusio iĝis tia, kia
ĝi estas?
Mi supozas ke tion kaŭzis la origina aŭtora pozicio – rigardo el Eŭropo. La mondkoncepto bazita sur la eŭropaj normoj kaj kliŝoj malhelpis al li kompreni la vivon en
Rusio en 1917-2017 en ĝia tuta pleno kaj diverseco.
Kliŝa milithistorio
La unuan fojon mi stumblis ĉe la vortoj pri la sovetia armeo kiu “panike fuĝis”
post la germana ofensivo en 1941. La nazia atako vere ŝokis la Ruĝan Armeon,
kiu en la unuaj horoj perdis grandan parton de siaj tankoj, aviadiloj kaj soldataro.
Ĉuj trupoj retiriĝis, multaj el ili ĥaose, sed tio apenaŭ validas por la tuta armeo, ĉar
tiuokaze neeviteble estiĝus demando: kial la nazioj batalis kontraŭ Sovetunio kvar
jarojn kaj fine malgajnis?
Mi supozas, ke la aŭtoro simple aplikas al Rusio kliŝojn el la eŭropa milithistorio,
kie rezistado al la nazia agreso baziĝis sur racia kalkulado, do estis vivoŝpara kaj…
neefika. Pli detale mi esploris tiun problemon aliloke1
, do mi nur skize resumos
miajn tezojn.
Belgio kapitulacis post 18 tagoj. Nederlando – post 5 tagoj. Danio estis okupita
en 6 horoj. Plej longe batalis Francio (tri monatojn) kaj Pollando (pli ol monaton).
Tio ŝparis multajn vivojn, sed ebligis al la nazioj realigi fulmomiliton kun minimumaj
perdoj, sklaviginte preskaŭ la tutan Eŭropon en unu jaro. Sed en Rusio, kiun la
faŝistoj planis konkeri en kelkaj monatoj, ili frontis tute alian etoson. La brita historiisto Alan Clark en sia libro Barbarossa. The Russian-German Conflict, 1941-1945
61
substrekas, ke pluraj germanaj militistoj rimarkigas en siaj leteroj kaj rememoroj
frenezan senraciecon, kun kiu batalis la rusoj.
Li citas la vortojn de kapitano el la 18a tanka divizio: “Malgraŭ trairitaj distancoj
mankis al ni la sento, kiun ni havis en Francio – ke ni troviĝas en konkerita lando.
Anstataŭe rezisto, ĉiam rezisto, eĉ se ĝi estas senespera. Ie unu kanono, ie grupeto da homoj kun fusiloj… foje el apudvoja domo elkuris junulo, kun grenado en
ĉiu mano…”.
La germana aviado bombardis Roterdamon nur unufoje kaj la sekvan tagon la
nederlanda registaro kapitulacis. La germanoj kaj finnoj bombardis Leningradon
dum 872 tagoj, sed la urbo, duonmorta pro malsato, plu rezistis – kaj venkis! 27
milionoj da “rusaj barbaroj” mortis por ke Eŭropo vivu. Tio ne eblus kaze de “panika
fuĝo” simila al tiu de la eŭropaj militistoj.
Afgana fabelo
Alia kliŝo estas la rakonto pri la enlanda milito en Afganio, kiun Sovetunio partoprenis en 1979-89. La aŭtoro sekvas la popularan okcidentan rakonton, kiu prezentas la sovetiajn regantojn imperiismaj maliculoj, dezirantaj disvastigi sian influon
kaj pro tio sendintaj al la fremda lando siajn trupojn.
Tiun propagandisman fabelon efike senmaskigas la brita historiisto Rodric
Braithwaite en sia libro Afgantsy. The Russians in Afganistan (1979-1989). Kun
arkivaj dokumentoj enmane, citante publikigitajn rememorojn kaj faritajn de li intervjuojn, li montras kiel Sovetunio paŝon post paŝo, kontraŭ klare esprimita politika
volo de ĝiaj gvidantoj, engaĝiĝis en la konflikton. Li montras ke la ĉefa kialo estis
nekompetento de la sovetia spionservo, manko de realismo ĉe la afgana politika
elito kaj granda timo (ne tute senbaza), ke se Sovetunio ne subtenos la amikecan
reĝimon, ĝin anstataŭos tiu malamikeca, subtenata de Usono.
Same kliŝa aspektas la aserto pri grava influo de tiu ĉi milito sur la sorton de
Sovetunio, kvazaŭ detruita de ĝi. Kun ciferoj enmane Rodric Braithwaite rekte nomas ĝin sensignifa de la ekonomia kaj marĝena de la politika vidpunktoj. Sovetunio
disfalis ne pro la misiloj “Stinger”, kiujn Usono senavare liveris al muĝaĥedoj por
baldaŭ ekmiliti kontraŭ ilin mem. Ĝi disfalis pro neefikeco de sia ekonomio kaj miopeco de la politika elito. Kaj tie radikas problemoj de la nuna Rusio, miskomprenitaj
de la svedia ĵurnalisto.
Enigmaj rusoj
En la okcidenta mondo dominas koncepto de Rusio kiel lando enigma kaj
nekomprenebla, kun neprognozebla estraro kaj talenta popolo, obstina je sia emo
al aŭtoritata regado, ĉiam ĝin subpremanta. La agresema imperiisma Rusio, stulte
rifuzanta sekvi la sole veran, demokratian vojon de la eŭropa civilizo – jen la bildo
kiun mi ĉiutage renkontas sur la paĝoj de la eksterlandaj amaskomunikiloj kaj kiun
(en iom pli milda formo) mi trovis ankaŭ en La Strato de Tanja.
62
La aŭtoro rakontas pri la perestrojko, kiu donis al homoj liberecon, pri liberalaj
ekonomiaj reformoj kaj senarmiĝo. Tamen baldaŭ ekregas kontraŭaj fortoj. La rusia armeo atakas Ĉeĉenion kaj “terebenigas” Groznon. La prezidanto Boris Jelcin
“kun larmoj en la okuloj” anoncas per televido sian demision kaj sugestas kiel sian
sekvonton Vladimir Putin, kiu inversigas la evoludirekton. Sekvas plia milito en
Ĉeĉenio, atako kontraŭ Kartvelio, engaĝiĝo en la politika krizo en Ukrainio ktp.
Eble parte pri tio kulpas la menciita kronologia saltado inter la ĉapitroj (“1987”
sekvas “1998” kaj poste “2007”), sed iel aŭ tiel la kernon de la problemo mi vidas
en la aŭtora vidpunkto. Li miras, ke Rusio ne sekvas la eŭropan vojon – tiun de la
homaj rajtoj, prioritato de sendependa juro, libera privata ekonomio kaj paca kunvivado. Sed ni provis tion!
Ekde la komenco de la perestrojko en 1985 ĝis la ekrego de Vladimir Putin en
2000 pasis 15 jaroj, kaj dum tiu tempo Rusio estis obeema lernanto, kiu nur aŭskultis kaj obeis siajn pli okcidentajn instruistojn. Sed kio rezultis el tio?
La okcidentaj naivuloj kredas, ke la disfalo de Sovetunio liberigis ĝiajn “subprematajn” popolojn – ja ĉia liberiĝo feliĉigas. Sed en la realo sekvis lavango de militoj
kaj masakroj2
. Uzbekoj murdis turkojn en Fergana Valo. Kirgizoj buĉis uzbekojn en
la urbo Oŝo kaj apude. Azeroj faris amasan pogromon en Bakuo, murdinte dekojn
da siaj armenaj najbaroj.
En la fakte sendependiĝinta Ĉeĉenio de 1991 ĝis 1995 okazis granda etna purigo, dum kiu estis buĉitaj aŭ forpelitaj preskaŭ ĉiuj neĉeĉenaj loĝantoj – rusoj, judoj,
germanoj, ukrainoj, tataroj. Blinda naciismo de la kartvela registaro sekvigis kruelajn militojn en Suda Osetio kaj Abĥazio, sekve de kiuj tiu kaŭkaza landeto perdis
grandan parton de sia teritorio.
En Transdnestrio nur la interveno de la rusia armeo haltigis militon inter tiu
plejparte rusparolanta regiono kaj la moldava registaro. En Taĝikio eksplodis kruela
enlanda milito inter la sudaj kaj nordaj klanoj. La milito en Montara Karabaĥo flamegis dum jaroj – kun masakroj kaj etnaj purigoj. La konflikto en Ukrainio daŭras ĝis
nun, malgraŭ ĉeso de grandaj bataloj.
Kun granda peno Rusio sukcesis preventi disfalon, kies sekvoj povus esti vere
katastrofaj. Sed por tio ĉiutage batalas en Norda Kaŭkazo militistoj kaj specialaj
servoj (plejparte lokanoj, ĉar rusoj tre malmultas en la regiono), por ke islamistoj ne
establiĝu tie, realiginte sian revon pri Islama Ŝtato, ĵus frakasita en Sirio.
La totala privatigo, pri kiu insistis okcidentaj ekonomikistoj, sekvigis nur totalan
disrabadon de la ŝtataj havaĵoj fare de elituloj kaj ĉiaj friponoj. Anstataŭ reformi la
kaptitajn entreprenojn kaj altigi ilian efikecon, tiuj simple disvendis ilin, distranĉante
multekostajn maŝinojn por metalrubo kaj detruante konstruaĵojn por brikoj. Dum
jardeko okazis amasa senindustriigo de la lando, pro kio pluraj urboj kaj vilaĝoj
transformiĝis je ekonomiaj dezertoj kun formortanta loĝantaro. La aŭtoro miras kial
relative multaj rusoj ankoraŭ admiras Stalinon, sed la respondo estas evidenta: en
la Stalina epoko oni konstruis fabrikojn kaj urbojn, en la “libera Rusio” oni detruis ilin.
63
Ĉu novliberalaj konsultantoj de la Rusia registaro provis haltigi tion? Tute ne.
Anstataŭ zorgi pri ekonomia kresko kaj industria produktado ili papage ripetadis:
“Bridu inflacion!” Dum jaroj mono malaperis en Rusio, entreprenoj ne povis pagi
salajrojn (mi mem ne ricevis ĝin dum tri monatoj, kvankam mi estis ŝtata dungito), pensiuloj dum monatoj ne havis siajn mizerajn pensiojn, laboristoj en privatigitaj fabrikoj ne ricevis salajrojn dum 12 monato kaj pli. Mi konas entreprenon en
Krasnojarska regiono, kie despera laboristo venis al sia direktoro, verŝis sur lin
benzinon, ekbruligis kaj sidiĝis por atendi policon. Neimagebla transformiĝo de la
ordinara homo, kiu trankvila laboris en sia posteno dum jardekoj.
Disfalis ne nur la ekonomio, sed ankaŭ moralo. La tradiciaj valoroj estis konsiderataj ridinda arkaikaĵo kaj la sola estiminda afero iĝis mono. Sociologia enketado
en la 1990aj jaroj montris, ke plejparto de mezlernejanoj revas pri du karieroj: tiu
de bandito (knaboj) aŭ putino (knabinoj). Senesperaj junuloj amase aliĝis al bandoj, kiuj teroris freŝbakitajn komercistojn kaj komplice kun altrangaj ŝtatoficistoj
disrabadis ĉion. Mitraleta pafado surstrate iĝis kutima afero, kaj memortabuloj sur
muroj gloris jam ne sciencistojn aŭ verkistojn, sed murditajn banditojn3
.
Oni gurdadis al ni, ke “ruĝajn direktorojn” devas anstataŭigi “efikaj manaĝeroj”
– junaj privatuloj, kiuj gvidos la entreprenojn sukcese, kaj tio, danke al “nevidebla
mano de la merkato”, riĉigos ĉiujn civitanojn. Jaroj pasis, sed riĉiĝis nur tiuj manaĝeroj dum ilia efikeco estis pli ol dubinda. Fakte la tutan landon dividis inter si
deko da oligarĥoj, en kies manoj estis ankaŭ amaskomunikiloj. Oni povas rakonti
fabelojn pri mirinda parollibereco de la 1990aj jaroj, sed en realo sola diferenco
kun la nuntempa situacio estas, ke ĝiajn limojn starigis ne la ŝtato, sed la oligarĥoj.
Miĥail Ĥodorkovskij ŝajnigas sin eŭropstila demokrato kaj honesta komercisto,
sed mi, kiel loĝanto de Tjumena provinco (naftogasa koro de Rusio), bone memoras, kiel li agadis ĉi tie en tiu epoko. Kiam lia konzerno Jukos venis en 1998 al
la urbo Neftejugansko, la urbestro Vladimir Petuĥov akuzis ĝin pri friponado kaj
postulis, ke ĝi pagu necesajn impostojn al la urba buĝeto. Post kelkaj semajnoj li
estis mortpafita surstrate en la naskiĝtago de Miĥail Ĥodorkovskij. Lia vidvino poste
malkaŝe kulpigis la oligarĥon, eldonis libron kun materialoj pri tiu afero (danke al
parollibereco), sed kio estas nura virino kontraŭ la ĉiopova oligarĥo? Ĉu mirindas,
ke la rusoj ne plu sopiras tian “demokration”?
Oni ofte kulpigas Vladimir Putin pri manipulado de la balotoj, sed tio estas nenio
kompare al totala friponado, okazinta dum la prezidenta balotado en 1996, kiam
Jelcin komencis la kampanjon kun 4% kaj fine venkis danke al nesuperebla ĝis nun
administra premo, agresema propagando kaj rekta falsado de la rezultoj. La rusoj
memoras lin ne kiel sinceran maljunulon “kun larmoj en la okuloj”, sed kiel la potencavidan alkoholulon, kiu perfidis sian popolon kaj fordonis Rusion al disrabado
fare de siaj proksimuloj. Ĉu necesas aldoni, ke malgraŭ tio la okcidenta mondo ŝatis
lin? “Mi freneze deziras ke tiu bubo venku”, – diris Bill Clinton en 1996. La malforta,
obeema Rusio – ideala stato por la okcidentaj elitoj. Sed ne por la rusia popolo.
64
La samaj aferoj okazis en la ekstera politiko. La naiva Gorbaĉov kredis al la
promesoj de la okcidentaj politikistoj, ke post foriro de la sovetiaj trupoj el Eŭropo
“NATO ne etendiĝos eĉ unu plian colon orienten”4
. Sed post kelkaj jaroj la lokon de
la sovetiaj militistoj okupis usonaj armeanoj. Anstataŭ apero de la “Granda Eŭropo
– de Lisbono ĝis Vladivostoko” okazis nura pligrandiĝo de la usona imperio, kies
militbazoj aperis ĉe landlimoj de Rusio. La rusoj pensis, ke post la fino de la Malvarma Milito Rusio kunlaboros kun Eŭropo kaj Usono kiel egalrajta partnero. Sed
la eŭropanoj kaj usonanoj diris klare: “Vi estas venkitoj. Silentu kaj obeu”.
La lastajn iluziojn tiukampe detruis la atako de NATO kontraŭ Jugoslavio en
1999. Sen iu ajn jura bazo, malgraŭ rekta malaprobo de la Koncilio pri Sekureco de
UN, okcidentaj landoj atakis tiun eŭropan ŝtaton kaj bombardis ĝin dum 78 tagoj –
ĝis plena kapitulaco, kiu garantiis venkon de la kosovaj separistoj. Tio fine konvinkis
la rusojn, ke la “demokratio” kaj “prioritato de juro kaj homaj rajtoj”, trudataj al ili dum
jaroj, estis nura babilado, dum en realo ekzistas nur la fortuloj kaj malfortuloj, kaj
se Rusio ne deziras simile al orienteŭropaj landoj transformiĝi al obeema hundeto
kaj mizera vasalo de Usono, ĝi devas esti forta, havi propran voĉon kaj zorgi pri
siaj naciaj interesoj.
La sekvintaj eventoj nur pruvis la pravecon de tiu decido. Ekde 1991 Usono kaj
ĝiaj aliancanoj bombardis Jugoslavion, dufoje invadis Irakon, atakis Sirion, jam 18
jarojn militas en Afganio, sed la okcidenta propagando plu bildigas Rusion kiel la
ĉefan minacon al la monda paco.
Bedaŭrinde, ankaŭ la aŭtoro de La strato de Tanja ne evitis tiun kaptilon. Li
parolas pri la marŝo de la rusiaj trupoj kontraŭ Kartvelio “por subteni la secesian
respublikon Sudosetio”, sed ne mencias, ke tio estis nura respondo al la atako de
la kartvelia armeo, direktita, interalie, kontraŭ la rusiaj pactrupoj. Dum la okcidenta
propagando plu prezentas tiun konflikton kiel agreson de la “imperiisma Rusio”
kontraŭ la “liberecama Kartvelio”, la enketkomisiono de Eŭropa Unio konkludis,
ke la militon komencis Kartvelio, rompinte la internacian juron, kaj ke Rusio rajtis
respondi al tiu agreso5
.
Same neprofesia aspektas la aserto ke la milito en Orienta Ukrainio transiris al
la pozicia fazo, ĉar “la loĝantaro de orienta Ukrainio ne akceptis la rusajn liberigantojn kun malfermitaj brakoj”. Eĉ se oni akceptus, ke en la konflikto partoprenis la
rusiaj trupoj, la humoro de lokanoj neniel influus la aferon, ja de la ukrainia flanko
la bataladon partoprenis armeaj trupoj, ne civiluloj. Apenaŭ dubindas, ke okaze de
politika volo de la rusiaj aŭtoritatoj, esprimita per la armeaj fortoj, la nunaj separistaj
respublikoj en Donbaso estus oble pli grandaj. Ukrainio perdis ilin (almenaŭ por
longa tempo) ĉefe pro la stulteco de sia senpova elito, ne pro malicaj “rusaj liberigintoj”. Aldonindas, ke Vladimir Putin mem ĉiam ripetas, ke tiuj teritorioj estas parto
de Ukrainio – malgraŭ la okcidentaj klaĉoj pri ilia agnosko fare de Rusio. Fabeloj,
ĉiam pliaj fabeloj…
Bedaŭrinde tiuj propagandaĵoj gvidis la aŭtoron al misinterpreto de la nuntempa 
65
rusia politiko kiel “imperiisma”. Evidente pro tio en la lastaj paĝoj de la libro, en
la rakonto pri la unuamaja manifestacio en Sankt-Peterburgo li dediĉas grandan
spacon al la Nacia Liberiga Movado – vere imperiisma kaj agresema, sed tute
marĝena politika organizaĵo, kiu ne sukcesis balotiĝi en la parlamento aŭ aprobigi
eĉ unusolan leĝan iniciaton. Ĉe tio li preterpase mencias Vladimir Ĵirinovskij kiel
“politikan klaŭnon”, kvankam temas pri la sufiĉe grava politika figuro, kiu kun silenta
aprobo de la aŭtoritatoj dum jaroj altiras protestan elektantaron por neŭtraligi ĝian
malkontenton.
Sian apogeon tiu miskoncepto atingas en la lastaj alineoj, dediĉitaj al tiu ĉi
manifestacio. La aŭtoro priskribas kiel ĝin finas grupoj de sendube pli ĉarmaj por li
veganoj, feministoj kaj anarkiistoj – junaj, gajaj, buntkoloraj. Li perceptas ilin kvazaŭ
“printempan venton”, forblovintan “minacajn sloganojn kaj severajn mienojn” kaj
demandas retorike: “Eble la vojon de Rusio povas decidi la popolo…?”
Mi komprenas liajn sentojn, sed mi devas konstati realisme: same kiel en Eŭropo,
Usono aŭ ie ajn en la mondo veganoj, anarkiistoj, feministoj kaj aliaj aktivuloj ĉiam
estos nuraj marĝenuloj, kies influo sur la realan vivon apenaŭ rimarkeblos. Rusio
estas ne enigma lando. Ĝi estas la sama lando kiel Germanio, Kanado, Ukrainio aŭ
Usono – lando, kie homoj deziras vivi feliĉe kaj libere kaj ĝui la vivon. Ni jam provis
la okcidentan recepton kaj ĝi estis fuŝa. Nun ni serĉas alian vojon. Ĉu ni sukcesos?
La vivo montros.
La eldonaĵo
La eldonaĵo estas altkvalita kiel kutime ĉe Mondial. Iom mirigis min nur relative
granda nombro de mistajpoj, malkutima por tiu ĉi eldonejo. Blanka papero, glacea
kovrilo, paĝoj forte algluitaj. Ilustraĵoj mankas, sed la kovrilo estas aranĝita bele,
kun fotoj el la familiaj arkivoj de la herooj de la libro.
En la finaj notoj la aŭtoro detale klarigas kiujn fontojn kaj librojn li uzis kaj kiujn
lingvajn regulojn sekvas. Iom mirigis min strangaĵoj kiel “hatata” anstataŭ “malamata” kaj “germania” anstataŭ “germana”, cetere neglekteblaj.
Krome mi sugestus al la aŭtoro pli kuraĝe esperantigi nomojn de gravaj urboj
(ekzemple Tjumeno anstataŭ Tjumen) kaj tiujn de la regionoj. La uzata de li formo
“regiono + ĝia ĉefurbo” (regiono de Tjumen) ne spegulas jaman tradicion de la
Esperanto-Vikipedio (Tjumena provinco) kun diferencigo de diversaj administraj
formoj (regiono, provinco, distrikto) kaj foje erarigos, ja ekzemple la ĉefurbo de
Sverdlovska provinco estas ne Sverdlovsko, sed Jekaterinburgo, same kiel SanktPeterburgo estas la ĉefurbo de Leningrada provinco.
Fine mi rekomendas la libron al ĉiuj, kiuj interesiĝas pri Rusio kaj deziras kompreni ĝin. Nur ne forgesu ke tio estas la rigardo el Eŭropo – interesa, pripensinda,
sed iom supraĵa.Fine de novembro Literatura Foiro (decembra numero) №296 kuŝas akurate sur
la skribotablo de ĉiu abonanto en Eŭropo, danke al la engaĝo de la redakcio kaj de
la stabo de LF-koop. Por komparo: Beletra Almanako haltis ĉe la junia numero, kaj
la oktobra ne atingos la abonantojn antaŭ 2019.
LF 296 estas la lasta duope prizorgata de Zlatoje Martinov kaj Perla Martinelli: la
unua lasas memvole la ĉefredaktadon, atinginte la pensian aĝon. Martinelli anstataŭos lin dum la 50a jarkolekto, okupiĝante pri la formado de la nova ĉefredaktoro,
kies nomo ne estas ankoraŭ konata (sed certe havas la esperantan civitanecon).
La lasta numero ekas per poemo de Giorgio Silfer La flava tramo: longa nostalgia
soneto, kvazaŭ replike al La ruĝa tramo de Leonard Newell. Eseo de Carlo Minnaja pri Dekamerono fermas la vicon de la plej gravaj tradukoj al esperanto, post
Hamleto, La faraono, Sinjoro Tadeo, Infero kaj La tragedio de l’ homo, spegule al
la plej gravaj tradukintoj: Zamenhof, Kabe, Grabowski, Kalocsay, Newell kaj fine
Waringhien (helpita de Martinelli, ĉi-kaze). Gonçalo Neves eseas pri Virino, kiu
scipovas latinon…, honore kaj al klerulinoj kaj al latinistinoj.
Virinoj plenigas plurajn paĝojn: pri Nobel-premio (inkluzive la datrevenon de
literatura Nobelo al Pearl Buck), per poemoj de Elena Popova kaj Lenke Szász,
per recenzo de Renée Triolle pri la hungara filmo 1945, per teatra medaljono de
Raita Pyhälä. Prozo male ŝajnas prerogativo de viroj precipe pro tri mikronoveloj
de Nicolino Rossi kaj rakonto de Tiberio Madonna (elitaligita de Carlo Minnaja).
Du tre interesajn eseojn aŭtoras Fernando Pita: Tradukado kaj lingvistiko: necesa sed danĝera interrilato, respektive Giorgio Silfer: Monoteismo kaj eŭdemonismo
ĉe la unua homarano. Plurajn recenzojn proponas Dimitrije Janiĉiĉ, Perla Martinelli,
Carlo kaj Nicola Minnaja. La revuon fermas debato pri la sinteno de Vinko Oŝlak
rilate al artikolo pri Simone Veil. HeKo
67
Belega bosniumaĵo, eĉ se pli muzika, ol kanta
Espo Despo. Bosniumas: KD. – Donneville: Espo Despo; Vinilkosmo, 2016.
Espo Despo estas internacia grupo, aperinta sur la restaĵoj de la fama bando Esperanto Desperado, kiu disiĝis
en 2005. Komence la grupanoj ludis plejparte la kantojn,
hereditajn de Esperanto Desperado, sed ili daŭre serĉis
sian propran stilon, kio rezultis en aperigo de la unua albumo Esperante (en 2008). Nun la kernon de la grupo
konsistigas Amir Hadžiahmetović, Karl Maybach kaj Birte
Jona Røskvar Knutzen, sed la grupo aktive kunlaboras
kun multaj gast-muzikistoj.
La nova albumo kun la karakteriza nomo Bosniumas estas bazita sur la bunta
muzika kaj kanta kulturo de Bosnio. La historio de la albumo komenciĝis en 2006,
sed daŭris tiom longe pro tio, ke la muzikistoj deziris ne nur prezenti la tradiciajn
kantojn, sed ankaŭ aldoni al ili freŝajn kaj modernajn muzik-aranĝojn. Ankaŭ nemalofta komplikeco de la bosnaj ritmoj kaj harmonioj, same kiel partopreno de multaj
invititaj muzikistoj (pli ol dek!) iom malrapidigis la aferon. Sed finfine la laborojn
kronis la kolekto de 12 kantoj ege dignaj kaj interesaj laŭ la sono.
Mi intence diris “laŭ la sono”, ĉar la albumo vere rezultis pli muzika, ol kanta:
la kantaj elementoj rezultis palaj. Unue, la tradukoj estas ne tre bonkvalitaj kaj de
la poezia, kaj de la lingva vidpunkto. Multegas mislokitaj akcentoj (kiuj ofte malfaciligas la komprenon), foje strangas la vort-ordo kaj vort-elekto; la tekstoj mem
prezentas pli ofte iom hakitajn sent-registraĵojn, ol bele kunligitajn frazojn. Due,
la muzik-aranĝoj plej ofte ne reliefigas la voĉon per laŭteco, sed faras ĝin kvazaŭ
aldona muzika koloro, pro kio la komprenebleco de la tekstoj eĉ pli malboniĝas.
Kvazaŭ komprenante kaj akceptante tion, la kantistoj (krom Amir Hadžiahmetović gaste kantis ankaŭ Alejandro Cossavella kaj Patrik Austin) ne multe zorgis pri
bona prononco kaj pri klare distingeblaj vorto-finoj (kio aparte rimarkeblas okaze
de kunpuŝiĝo de vortoj, finiĝantaj kaj komenciĝantaj je vokaloj). Foje aŭdeblas eĉ
evidente mise prononcataj sonoj.
Feliĉe, la muzika “naturo” de la albumo superkompensas la mankojn de la teksta
parto. La melodioj, kiel ĉe ĉiuj ajn popolaj kantoj, estas tre belaj kaj memorindaj; la
bosnaj ritmoj kaj harmonioj vere ensorĉas. La muzikoj estas tre diversspecaj, eblas
aŭdi la plenan diapazonon de meditadaj baladoj tra kortuŝa liriko ĝis ŝerca danco.
Iom dominas tamen nelaŭta, minora kaj “ŝveba” sono, al kiu la bosnaj muzikaj tradicioj aldonas ege spican guston. Apartan laŭdon meritas la laboro de la muzikistoj
rilate la muzik-aranĝojn: vere temas ne pri simpla plenumo de la popolaj kantoj, sed
pri ties siaspeca refaro forme de modern-koloraj muzikaj poemetoj. La muzikistoj
neniel penis emfazi la popolecon de la kantoj per la uzo de iuj tradiciaj muzikiloj;
male – la modernecon de la ĝenerala muzika agordo emfazas tre riĉaj kaj brilaj 
68
drumoj kaj bele aranĝita “vasta” stereofonia sono. La muzikado mem estas rafinite
senriproĉa – kaj tiel bona rezulto ja certe meritis la multjaran laboron!
Rezultis do ege interesa miksaĵo de tradiciaj melodioj kun modernaj muzik- kaj
son-aranĝoj. Eble oni povus nomi tion ankaŭ “modern-stila muzika fantazio laŭ la
tradiciaj motivoj”, sed mi tuj atentigu, ke la tradicioj estis traktitaj tre singarde kaj
estime, sen la alloga falo en senbridajn improvizojn. Tiu rezulto, laŭ mi, estas sendube interesa kaj aŭskultinda. Tiujn aŭskultantojn, kiuj deziras ne nur aŭskulti, sed
ankaŭ kompreni, helpos la tekstolibreto (ĝi enhavas iom da komentoj pri la enhavo
de la albumo, sed eble ne estus superfluaj ankaŭ la komentoj pri la unuopaj kantoj
kaj uzitaj propraj nomoj).
Malgraŭ tio, ke mi restas firme certa, ke la albumo rezultis pli muzika, ol kanta,
mi admiras la multjaran laboron de la muzikistoj kaj sincere rekomendas la diskon
al ĉiuj muzik-ŝatantoj. La riĉaj bosnaj ritmoj kaj harmonioj garnitaj per ege riĉaj kaj
trafaj muzik-aranĝoj neniun lasos indiferenta!
Paŭlo Moĵajevo
La unua ĉi-jara programo de Radio Esperanto
En la 47a podkasto de Radio Esperanto (Kaliningrado, Ruslando), aperinta du monatojn post la 46a, oni povas aŭdi, post la enkonduko de Aleksander Korĵenbkov, la
Kaliningradan felietonon de Halina Gorecka pri du novaj projektoj realigataj en Kaliningrado kunlabore kun partneroj el Litovio kaj Pollando. Poste aŭdeblas Esperanto-novaĵoj, unu el kiuj sonas en aparta programero – temas pri la proklamo de
la Esperantisto de la Jaro 2018. Sekvas prezento de la du intertempe aperintaj
numeroj de La Ondo de Esperanto, kaj en la fino de la januara sonprogramo sonas
Kristnaska kanto de Anjo Amika, ja inter la antaŭa kaj la nuna programoj okazis la
Gregoriaj kaj Juliaj Kristnaskoj kaj Novjarfestoj.
Aŭskultu kaj/aŭ elŝutu ĉi tiun kaj pli fruajn programojn de “Radio Esperanto” ĉe:
http://radio.esperanto-ondo.ru
Miĥail Lermontov
Princidino Mary
2
Miĥail Lermontov
Princidino Mary
Tradukis el la rusa lingvo
Nikolaj Danovskij
Ĉi tiu libro estas elŝutita el la
Kiosko de Sezonoj
http://esperanto-ondo.ru/Libroj/Libroj.php
3
Antaŭparolo
La legantoj, kiuj konatiĝas kun la rusa literaturo nur per
Esperantaj tradukoj, povis ricevi la imagon, ke Miĥail Lermontov
(1814–1841) estas aŭtoro duaranga, reprezentita nur per kelkaj
flaviĝintaj volumetoj, mezkvalite tradukitaj. Ilin mirigus ekscii,
ke ĝuste Lermontov estas ŝatata verkisto por multaj milionoj da
rusoj. Sufiĉas mencii, ke lia duvoluma Elektita verkaro, eldonita
en Sovetunio fine de la 1980aj jaroj, havis senprecedencan eldonkvanton — 14 milionoj da ekzempleroj, pli multe ol la tiutempe
aperintaj elektitaj verkaroj de Puŝkin (10.7 mln ekz.), Jesenin (7
mln ekz.) kaj Majakovskij (6 mln ekz.).
Malgraŭ la frua morto de Lermontov — nur 26-jara li estis
je la fatala duelo piede de la monto Maŝuk — liaj verkoj poeziaj
estas pintoj en la rusa romantika poezio, kaj liaj prozaj verkoj
fariĝis la bazo de la rusa realisma romano, ĝenro alte aprecata
en la tuta mondo.
Princidino Mary estas la kerna novelo de la kvin-novela
romano Heroo de nia epoko. Ĝi estis ekverkita en 1838 laŭ
la impresoj pri Kaŭkazo, kien Lermontov estis forsendita el
Peterburgo pro la kontraŭreĝima poemo okaze de la morto de
Aleksandr Puŝkin.
La protagonisto de Princidino Mary estas eksgvardia armea
oficiro (samkiel Lermontov tiutempe) Peĉorin. Liaj skeptiko pri
la moralaj valoroj, egocentrismo kaj manko de klare esprimita
vivocelo, kompletigitaj de la nekontestebla intelekto kaj rara
kapablo al objektiva memanalizo faris lin karakteriza tipo por
tiuepoka Ruslando. Lermontov sukcesis eviti la tradician edifan
elementon kaj lasis al la legantoj (kaj kritiko) la privilegion laŭdi
aŭ kondamni la protagoniston; eble ankaŭ pro tio la romano
estas daŭre reeldonata, legata kaj ŝatata ĉie, kie oni legas kaj 
4
parolas en la rusa lingvo. La figuro de Peĉorin fariĝis parto de
la rusa kulturo, ne malpli integra ol la figuroj de Onegin kaj
Bazarov.
Sed tiu ĉi volumeto celas ne nur konigi al la esperantista
legantaro plian gravan verkon el la rusa literaturo, kiu ĝis nun
ekzistis en la mankohava traduko de Edgar von de Wahl. Per tiu ĉi
eldono ni omaĝas al la naŭdeka datreveno de Nikolaj Danovskij
(1905–1988) — elstara ruslanda ĵurnalisto, instruanto, redaktoro
kaj tradukisto, aŭtoro de la populara Enkonduko al la tradukarto.
La redakcio de Ruslanda Esperantisto dankas s-ron Bronislav
Ĉupin, kiu zorge konservis la manuskripton de la traduko kaj
disponigis ĝin al ni.
Aleksander Korĵenkov
La elektronika versio de Princidino Mary estas eldonita kaj
senpage disponigita de Sezonoj okaze de la ducenta naskiĝdatreveno de Miĥail Lermontov. 
5
La 11an de majo.
Hieraŭ mi venis en Pjatigorskon kaj luis loĝejon rande de
l’ urbo, sur la plej alta loko, piede de la monto Maŝuk: la nuboj
dum tempestoj malsupreniĝos ĝis mia tegmento. Hodiaŭ je la
kvina matene, kiam mi malfermis fenestron, mia ĉambro pleniĝis
per aromo de floroj, kreskantaj en la modesta ĝardeneto. Branĉoj
de florantaj merizoj rigardas al mi tra fenestroj, kaj la vento
kelkiam superŝutas mian skribotablon per blankaj petaloj. Mi
havas miraklan vidaĵon je tri flankoj. Okcidente la kvinkapa
Beŝtu bluas kvazaŭ “la lasta nubo de l’ dispelita ŝtormo”; norde
sin levas Maŝuk, kiel vila persa ĉapo, kaj ŝirmas tutan parton de
l’ ĉiela kupolo ĉi-loke. Orienten estas pli gaje rigardi: malsupre
sub mi pitoreskas ĉarme pura nova urbeto, bruas kuracaj fontoj,
bruas diverslingva homamaso, kaj tie fore amfiteatre baŭmas
montoj ĉiam pli kaj pli blue kaj nebule, kaj sur rando de la
horizonto sin trenas arĝenta ĉeno da neĝaj pintoj, komencante
de Kazbek kaj finante per la dukapa Elbrus… Estas gaje vivi en
simila lando! Iu jubila sento estas verŝita en ĉiuj miaj vejnoj. La
aero estas pura kaj freŝa kvazaŭ infana kiso. La suno blindigas,
la ĉielo bluas — kion, ŝajne, ankoraŭ oni povas deziri? Por kio
estus ĉi tie pasioj, deziroj, bedaŭroj?.. Tamen estas tempo. Mi
iros al la fonto de Elizabeta: tie, oni diras, matene kunvenas la
tuta akva societo.
* * *
Malsuprenirinte en mezon de l’ urbo, mi ekpaŝis sur
bulvardo, kie mi renkontis kelkajn tristajn grupojn, malrapide
suprenirantaj al montoj: plejparte familioj de stepaj bienuloj;
tion oni povas tuj diveni laŭ uzitaj malnovmodaj surtutoj de edzoj 
6
kaj laŭ rafinitaj vestoj de edzinoj kaj filinoj; evidente la tuta akva
junularo jam estas prikonsiderita de ili, ĉar ili rigardis min kun
milda scivolemo: peterburge tajlorita surtuto konfuzis ilin, sed
baldaŭ rekoninte armeajn epoletojn, ili forturnis sin kun indigno.
Edzinoj de lokaj potenculoj, por tiel diri, mastrinoj de l’
akvoj, estis pli favoraj: ili havis lornetojn, ili malpli atentis
uniformon, ili kutimiĝis en Kaŭkazo renkonti sub numerita
butono ardan koron kaj sub blanka kaskedo kleran menson.
La sinjorinoj estas amindaj kaj longe amindaj. Ĉiun jaron iliaj
adorantoj estas anstataŭataj de novaj. Kaj, eble, ĝuste en tio
estas sekreto de ilia senlaca afableco. Suprenirante laŭ mallarĝa
vojeto al la fonto de Elizabeta, mi preteriris atinginte amason
da viroj en civilaj kaj militaj vestoj, kiuj, kiel mi poste eksciis,
konsistigis apartan klason de homoj inter la sopirantoj de akva
movo. Ili trinkas — tamen ne la akvon, promenas malmulte,
amindumas nur pretere: ili ludas kaj plendas kontraŭ enuo. Ili
estas dandoj: mergante sian ĉirkaŭplektitan glason en puton kun
minerala akvo, ili akceptas akademiajn pozojn; la civiluloj portas
hele bluajn kravatojn, la militistoj ellasas el post kolumo krispon.
Ili konfesas profundan malestimon al provincaj sinjorinoj kaj
sopiras pri ĉefurbaj aristokrataj salonoj, kien oni ilin ne allasas.
Fine, jen estas la puto… Sur placeto proksime de ĝi estas
konstruita dometo kun ruĝa tegmento super la kuvejo, kaj iom
pli malproksime galerio, kie oni promenas dum pluvo. Kelkaj
vunditaj oficiroj sidis sur benko, submetinte lambastonojn —
palaj, malgajaj. Kelkaj sinjorinoj rapidpaŝe iris tien-reen laŭ
la placeto, atendante efikon de akvoj. Inter ili estis du-tri kun
ĉarmetaj vizaĝoj. Sub vitaj aleoj, kovrantaj deklivon de Maŝuk,
flagris de tempo al tempo pitoreskaj ĉapeletoj de ŝatantinoj
pri soliĝo en duopo, ĉar ĉiam mi rimarkis apud tia ĉapeleto ĉu
militan kaskedon, ĉu hidan rondan ĉapon. Sur kruta roko, kie
estas konstruita pavilono, nomata “Eola Harpo”, staraĉis ŝatantoj
de pejzaĝoj kaj alĝustigis teleskopon vide al Elbruso; inter ili estis
du guvernistoj kun siaj edukatoj, venintaj sin kuraci de skrofolo.
Anhelante, mi haltis ĉe la monta rando kaj, apoginte min 
7
kontraŭ dometa angulo, komencis pririgardi la pitoreskan
ĉirkaŭaĵon, kiam subite mi aŭdis de post mi konatan voĉon:
— Peĉorin! Ĉu delonge ĉi tie?
Mi turnis min: Gruŝnickij! Ni brakumis nin. Mi konatiĝis kun
li en la aganta taĉmento. Li estis vundita per kuglo en kruron
kaj forveturis al akvoj unu semajnon antaŭ mi.
Gruŝnickij estas signojunkro. Li militservas nur unu jaron,
portas laŭ specifa tipo de dandeco dikan soldatan mantelon.
Li havas la soldatan krucon de Georgo. Li estas bonfigure
skulptita, malhelhaŭta kaj nigrahara; laŭ la aspekto oni povas
difini lian aĝon je dudek kvin jaroj, kvankam li havas apenaŭ
dudek unu. Parolante li fiere levĵetas la kapon malantaŭen, kaj
ĉiuminute tordas la lipharojn per la maldekstra mano, ĉar per
la dekstra li sin apogas je lambastono. Li parolas rapide kaj
baroke: li estas el tiuj homoj, kiuj en ĉiu hazardo de la vivo
havas pretajn bombastajn frazojn, kiujn simpla belo ne tuŝas
kaj kiuj grave sin togas en neordinarajn sentojn, altecajn pasiojn
kaj eksterordinarajn suferojn. Produkti efekton estas ilia ĝuo;
ili freneze plaĉas al romantikaj provincaninoj. Al maljunaĝo ili
iĝas aŭ pacemaj bienuloj, aŭ ebriuloj — kelkiam tio kaj alio. En
iliaj animoj ofte estas multaj bonaj ecoj, sed neniom da poezio.
La pasio de Gruŝnickij estis deklami: li bombardis per vortoj
tuj, kiam la konversacio eliris el ciklo de ordinaraj konceptoj;
mi neniam povis disputi kun li. Li ne respondas viajn oponojn,
li vin ne aŭskultas. Ĵus vi ĉesis, li komencas longan patosaĵon,
evidente havantan iun ligon kun tio, kion vi diris, sed kiu efektive
estas nur daŭrigo de lia propra prelego.
Li estas sufiĉe sprita; liaj epigramoj estas ofte amuzaj, sed ili
neniam estas trafaj kaj koleraj: neniam li povas mortigi per sola
vorto; li ne konas homojn kaj iliajn malfortajn kordojn, ĉar la
tutan vivon li okupiĝis pri sia persono. Lia celo estas iĝi heroo de
romano. Li tiel penis kredigi aliujn, ke li estas estaĵo kreita ne por
paco, kondamnita al iuj misteraj suferoj, ke li preskaŭ ekkredis
tion. Pro tio li tiel fiere portas sian dikan soldatan kapoton.
Mi komprenis lin, kaj pro tio li ne ŝatas min, kvankam ekstere 
8
ni estas en tre amikaj rilatoj. Gruŝnickij famas kiel eminenta
aŭdaculo; mi vidis lin en batalo: li svingis la sabron, kriis kaj sin
ĵetis antaŭen, ferminte la okulojn. Ĝi estas iel ne rusa kuraĝo!..
Ankaŭ mi lin ne ŝatas: mi sentas, ke ni iam kunpuŝiĝos sur
mallarĝa vojo, kaj al unu el ni ne ridetos la sorto.
Ankaŭ lia veno al Kaŭkazio estas sekvo de lia romantika
fanatikeco: mi estas konvinkita, ke unu tagon antaŭ la forveturo
el la gepatra vilaĝo li parolis kun lugubra aspekto al iu beleta
najbarino, ke li veturas ne por simple militservi, sed li serĉas
morton, ĉar, ĉe tio li verŝajne ŝirminte la okulojn permane,
daŭrigus tiel: “ne, vi (aŭ ci) ne devas tion scii! Via pura animo
skuiĝos! Kaj por kio? Kio mi estas por vi? Ĉu vi komprenos
min?..” — kaj tiel plu.
Li mem diris al mi, ke la kaŭzo, iginta lin eniri la K-an
regimenton, restos eterna mistero inter li kaj ĉieloj.
Cetere, dum la minutoj, kiam Gruŝnickij deĵetas la tragedian
togon, li iĝas ĉarma kaj amuza. Mi scivolas vidi lin kun virinoj:
en tiuj cirkonstancoj, mi pensas, li faras penojn!
Ni renkontiĝis kiel malnovaj amikoj. Mi komencis demandi
lin pri la vivmaniero ĉe la akvoj kaj pri la notindaj personoj.
— Ni trenas sufiĉe prozan vivon, — li diris kun suspiro, — la
matenaj trinkantoj de l’ akvo estas flegmaj kiel ĉiuj malsanuloj,
kaj la vesperaj trinkantoj de vino — netolereblas kiel ĉiuj sanaj.
La virina societo ekzistas: sed de ĝi fontas negranda konsolo:
ili ludas viston, sin vestas malbele kaj terure parolas france.
Ĉi-jare venis el Moskvo nur princino Ligovskaja kun la filino;
sed mi ne estas konata kun ili. Mia soldata kapoto servas kiel
sigelo de rezignato. La kunsento, kiun ĝi elvokas, estas peza
kiel almozo.
Tiuminute preter ni al la puto pasis du sinjorinoj: unu aĝa,
aliu juna, svelta. Iliajn vizaĝojn sub la ĉapeletoj mi ne distingis,
sed ili estis vestitaj laŭ la rigoraj reguloj de l’ plej bona gusto:
nenio superflua. La dua surhavis fermitan robon gris de perles1
;
1 griz-perla koloro (fr.).
9
facila silka tuko envolvis ŝian elastan kolon. Ŝuoj couleur puce1
.
formis ŝian malgrasan piedeton ĉe la maleolo tiel ĉarme, ke eĉ
iu ne konsekrita en misterojn de belo, nepre aĥus pro miro. Ŝia
facila sed nobla paŝmaniero havis en si ion virgan, forglitantan
de difino, sed kompreneblan al vido. Kiam ŝi pasis preter ni, de
ŝi zefiris tiu neesprimebla aromo, per kiu kelkiam odoras letereto
de ĉarma virino.
— Jen princino Ligovskaja, — diris Gruŝnickij, — kaj kun ŝi la
filino Mary, kiel ŝi estas nomata de l’ patrino laŭ angla maniero.
Ili estas ĉi tie nur tri tagojn.
— Tamen vi jam konas ŝian nomon?
— Jes, mi hazarde aŭdis, — li respondis, ruĝiĝinte, — mi
konfesas, ke mi ne deziras konatiĝi kun ili. Tiu fiera nobelaro
rigardas nin, armeanojn, kvazaŭ sovaĝulojn. Kaj kiom gravas
por ili, ĉu estas menso sub la numerita kasketo kaj koro sub
dika kapoto?
— Kompatinda kapoto! — mi diris, rikanante. — Kaj kiu estas
la sinjoro alpaŝanta al ili kaj tiel komplezeme transdonanta
glason?
— Ho! Li estas moskva dando Rajeviĉ! Li estas ludulo: tio
estas tuj videbla laŭ la grandega ora ĉeno, kiu serpentas laŭ lia
hele blua veŝto. Kaj kia dika promenbastono, kiel ĉe Robinsono
Kruso. Jes kaj ale la barbo kaj hararanĝo à la moujik2
.
— Vi estas kolera kontraŭ la tuta homa gento.
— Kaj estas pro kio…
— Nu! Ĉu vere?
Dum la tempo la sinjorinoj foriris de l’ puto kaj estis preterirantaj nin. Gruŝnickij sukcesis akcepti draman pozon helpe de
lambastonoj kaj laŭte respondis al mi france:
— Mon cher, je haï s les hommes pour ne pas les mépriser,
car autrement la vie serait une farce trop dégoûutante3
.
1 punc-koloraj (fr.).
2 laŭ la maniero de rusa kampulo (fr.).
3 Mia kara, mi malŝatas la homojn por ne malestimi ilin, ĉar alimaniere
la vivo estus tro naŭza farso (fr.).
10
La beleta princidino turnis la kapon kaj donacis longan
scivolan rigardon al la oratoro. La esprimo de l’ rigardo estis tre
nedifinita, sed ne moka, pro kio mi interne gratulis lin tutanime.
— La princidino Mary estas tre ĉarma, — mi diris al li. —
Ŝi havas tiom velurajn okulojn, — ĝuste velurajn: mi konsilas
al vi alproprigi tiun esprimon, parolante pri ŝiaj okuloj; supraj
kaj malsupraj okulharoj estas tiel longaj, ke la sunradioj ne
reflektiĝas en ŝiaj pupiloj. Mi ŝatas tiajn okulojn sen brilo: ili
estas tiom molaj, kvazaŭ ili glatkaresus vin… Cetere, ŝajnas,
ke ĉio, kio estas bona en ŝia vizaĝo, limiĝas per ili… Kaj ĉu ŝiaj
dentoj estas blankaj? Tio estas tre grava! Bedaŭrinde ŝi ne ridetis
al via pompa frazo.
— Vi parolas pri ĉarma virino, kvazaŭ pri angla ĉevalo, —
diris Gruŝnickij kun indigno.
— Mon cher, — mi respondis al li, penante imiti lian tonon.
— Je méprise les femmes pour ne pas les aimer, car autrement
la vie serait un mélodrame trop ridicule1
.
Mi min turnis kaj iris for de li. Dum ĉirkaŭ duonhoro mi
promenis laŭ la vitaj aleoj, laŭ kalkaj rokoj kaj arbustaĵoj,
volviĝantaj inter ili. Ekvarmiĝis kaj mi rapidis hejmen. Preterirante la mineralan fonton, mi haltis ĉe la tegmentita galerio
por respiri sub ties ombro, kaj tio liveris al mi okazon esti
atestanto de kurioza sceno. La agintaj personoj sin trovis en
jena situacio. La princino kun la moskva dando sidis sur benko
en la tegmentita galerio, kaj ili ambaŭ estis okupitaj, ŝajne, per
serioza konversacio. La princidino, kiu verŝajne, jam fortrinkis
la lastan glason, promenis enpensiĝinte apud la puto. Gruŝnickij
staris ĉe la puto; neniu plu estis sur la placeto.
Mi alpaŝis pli proksimen kaj kaŝis min post angulo de la
galerio. En tiu minuto Gruŝnickij faligis sian glason sur sablon
kaj penis kliniĝi por levi ĝin; la vundita kruro malhelpis al li.
Malfeliĉulo! Kiel li penegis, sin apoginte kontraŭ la lambastono,
1 Mia kara, mi malestimas la virinojn por ne ami ilin, ĉar alimaniere la
vivo estus tro ridinda melodramo (fr.).
11
sed ĉio estis vana. Lia esprimoplena vizaĝo efektive bildigis
suferon.
Princidino Mary vidis ĉion ĉi pli bone ol mi.
Pli facile ol birdo ŝi saltis al li, klinis sin, levis la glason
kaj transdonis ĝin al li per korpa movo, plena de neesprimebla
ĉarmo, poste ŝi terure ruĝiĝis, ĵetis rigardon al la galerio kaj,
konvinkiĝinte, ke ŝia panjo nenion vidis, ŝajnis tute trankviliĝi.
Kiam Gruŝnickij malfermis la buŝon por danki ŝin, ŝi jam estis
malproksime. Post unu minuto ŝi eliris el la galerio kun la patrino
kaj la dando; sed irante preter Gruŝnickij, ŝi akceptis tre gravan
kaj respektan aspekton, eĉ ne turnis sin, eĉ ne rimarkis lian
pasian rigardon, per kiu li longe akompanis ŝin, ĝis ŝi malaperis
post bulvardaj tilioj, malsuprenirinte la monton… Sed jen ŝia
ĉapelo sagis trans la strato, ŝi enkuris la pordegon de unu el
plej bonaj domoj en Pjatigorsko. Ŝin sekvis la princino, kiu ĉe la
pordego ĝisrevidis Rajeviĉ per kapsaluto.
Nur tiam la kompatinda pasia signojunkro rimarkis mian
ĉeeston.
— Ĉu vi vidis? — li diris, fortike premante mian manon. —
Vera anĝelo.
— Kial? — mi demandis kun mieno de plej neta simplanimo.
— Ĉu vi ne vidis?
— Kontraŭe, mi vidis: ŝi levis vian glason. Se ĉi tie estus
gardisto, li farus la samon, kaj ankoraŭ pli rapide, esperante
ricevi ion por brando. Cetere, estas tute kompreneble, ke ŝi
kompatis vin: vi faris tiel teruran grimacon, kiam vi apogis vin
per la trapafita kruro…
— Kaj ĉu vi estis neniel tuŝita, rigardante ŝin tiuminute, kiam
la animo radiis sur ŝia vizaĝo?
— Ne.
Mi mensogis; sed mi volis inciti lin. Mi havas denaskan pasion
spiti. Tuta mia vivo estis nur ĉeno da malĝojaj kaj fiaskaj spitoj
al la koro aŭ al la menso. Ĉeesto de entuziasmulo superverŝas
min per januara frosto, kaj mi pensas, ke oftaj interrilatoj kun
velka flegmulo farus min pasia revulo. Mi konfesas ankoraŭ, 
12
ke neagrabla konata sento trakuris mian koron tiumomente: la
sento estis envio; mi kuraĝe diras “envio”, ĉar mi alkutimiĝis
konfesi al mi; kaj estas dubinde, ĉu oni povus trovi junan viron,
kiu renkontinte ĉarman virinon, alforĝintan lian farnientan
atenton kaj subite malkaŝe preferintan aliun en lia ĉeesto,
egale al ŝi nekonatan, apenaŭ, mi diras, oni povus trovi tian
junulon (memkompreneble, vivintan en la granda mondo kaj
alkutimiĝintan dorloti sian memamon), kiu ne estus malagrable
pikita per tio.
Mi silente descendis kun Gruŝnickij de la monto kaj iris laŭ
la bulvardo preter fenestroj de la domo, kie malaperis nia belino.
Ŝi sidis ĉe fenestro. Gruŝnickij ŝirtiris mian brakon, ĵetis al ŝi unu
el tiuj svage teneraj rigardoj, kiuj tiel malmulte efikas virinojn.
Mi direktis al ŝi mian lorneton kaj rimarkis, ke ŝi ridetis al lia
rigardo kaj ke mia aroga lorneto neŝerce kolerigis ŝin. Efektive,
kiun rajton havas kaŭkazia armeano direkti vitron al moskva
princidino?
La 13an de majo.
Hodiaŭ matene min vizitis kuracisto; lia nomo estas Verner,
sed li estas ruso. Ĉu tio estas mirinda? Mi konis unu Ivanov-on,
kiu estis germano.
Verner estas homo neordinara pro multaj kaŭzoj. Li estas
skeptikulo kaj materiisto, kiel preskaŭ ĉiuj medicinistoj, kaj kune
kun tio li estas poeto, kaj serioza poeto de faro ĉiam, kaj ofte
poeto de vorto, kvankam dum sia tuta vivo li ne verkis eĉ du
versojn. Li studis ĉiujn vivajn kordojn de la homa koro, kiel oni
lernas tendenojn de kadavro, sed li neniam povis utiligi sian
scion: same kelkiam plej bona anatomo ne kapablas kuraci febron!
Kutime Verner kaŝe primokis siajn malsanulojn; sed foje mi vidis,
kiel li ploris super mortanta soldato… Li estis malriĉa, revis pri
milionoj, sed pro mono li ne farus eĉ unu superfluan paŝon:
foje li diris al mi, ke li plivolonte faros komplezon al malamiko 
13
ol al amiko, ĉar tio signifus vendi bonfaron, dum la malamo
nur plifortiĝos laŭ mezuro de la grandanimo de malamiko. Li
havis akran langon: sub ŝildo de lia epigramo pli ol unu bonulo
famiĝis kiel banala stultulo; liaj konkurantoj, enviemaj akvaj
medicinistoj, disvastigis onidiron, ke li pentras karikaturojn pri
siaj malsanuloj — preskaŭ ĉiuj malsanuloj furioziĝis kaj rifuzis de
li. Liaj amikoj, ĉiuj vere honestaj homoj, servantaj en Kaŭkazio,
vane penis restarigi lian falintan krediton.
Lia eksteraĵo estis el tiuj, kiuj je unua rigardo efikas
malagrable, sed kiuj plaĉas post ioma tempo, kiam la okuloj
ellernos legi en malkorektaj trajtoj spuron de l’ animo elprovita
kaj alta. Estis ekzemploj, ke virinoj enamiĝis je tiaj homoj ĝis
frenezo kaj ne ŝanĝus ilian hidon kontraŭ beleco de plej freŝaj
rozaj endimionoj; oni devas respekti juston de virinoj: ili havas
instinkton de beleco anima; pro tio do, povas esti, la homoj
similaj al Verner tiel pasie ŝatas virinojn.
Verner estis malalta, malgrasa kaj malforta, kvazaŭ infano.
Unu el liaj kruroj estis pli longa ol la alia, kiel tiu de Byron;
kompare kun la torso lia kapo ŝajnis grandega; li tondis harojn
subkombile kaj tuberoj de lia kranio, nudigitaj tiamaniere,
mirigus frenologojn per stranga kombino de antipodaj emoj.
Liaj malgrandaj nigraj okuloj, ĉiam sentrankvilaj, penis penetri
viajn pensojn. En lia vesto estis rimarkeblaj gusto kaj akuratemo;
liaj malgrasaj, tendenozaj kaj malgrandaj manoj belis en hele
flavaj gantoj. Liaj surtuto, kravato kaj veŝto estis konstante
nigraj. Junularo kromnomis lin Mefisto, li ŝajnigis koleron pro
la kromnomo, sed efektive ĝi flatis lian memamon. Ni baldaŭ
komprenis unu la alian kaj iĝis agrablaj konatoj, ĉar al amikeco
mi estas malkapabla: el du amikoj unu estas ĉiam sklavo de
la alia, kvankam ofte neniu el ili konfesas tion al si; sklavo
mi ne povas esti, kaj regi aliun tiuokaze estus laciga laboro,
ĉar samtempe oni devus trompi; kaj ale mi havas lakeojn kaj
monon! Jen kiel ni fariĝis agrablaj konatoj: mi renkontis Verneron en S… inter multnombra kaj brua rondo de gejunuloj; la
konversacio prenis al la fino de l’ vespero filozofie metafizikan 
14
direkton; ni parolis pri konvinkoj: ĉiu estis konvinkita pri
diversaj diversaĵoj.
— Kio koncernas min, mi estas konvinkita nur pri unu sola
aĵo… — diris la doktoro.
— Pri kio do? — mi demandis, dezirante scii opinion de l’
homo, kiu silentis ĝis tiu tempo.
— Pri tio, — li respondis, — ke pli aŭ malpli frue unu belan
matenon mi mortos.
— Mi estas pli riĉa ol vi, — mi diris, — mi havas krom tio
ankoraŭ konvinkon, nome: unu malbelegan vesperon mi havis
malfeliĉon naskiĝi.
Ĉiuj trovis, ke ni diras sensencaĵojn, kvankam vere neniu el
ili diris ion pli saĝan. De tiu minuto ni distingis unu la alian en
amaso. Ni ofte kunvenis duope kaj traktis abstraktajn temojn
tre serioze, ĝis ni rimarkis, ke ni reciproke mistifikas unu la
alian. Tiam, rigardinte kun signifo reciproke en la okulojn, kiel
faris romiaj aŭguroj, laŭ aserto de Cicero, ni komencis ridi, kaj
satridinte, ni disiris kontentaj pri nia vespero.
Mi kuŝis sur sofo, direktinte la okulojn al la plafono kaj
metinte la manojn subnuke, kiam Verner eniris mian ĉambron.
Li sidiĝis en fotelon, starigis la promenbastonon en angulon,
oscedis kaj anoncis, ke ekstere iĝis varmege. Mi respondis ke
min tedas muŝoj, kaj ni ambaŭ eksilentis.
— Rimarku, estimata doktoro, — mi diris, — ke sen stultuloj
estus tre enue en la mondo… Rigardu, jen ni du saĝaj homoj:
ni scias anticipe, ke pri ĉio oni povas senfine diskuti kaj tial ni
ne diskutas; ni konas preskaŭ ĉiujn kaŝitajn pensojn unu de la
aliu; unu vorto por ni egalas al tuta historio; ni vidas kernon
de ĉiu nia sento tra triobla ŝelo. Trista aĵo estas ridinda al ni, la
ridinda estas trista, kaj ĝenerale, verdire, ni rilatas indiferente
al ĉio krom al ni mem. Do, interŝanĝo de sentoj kaj pensoj inter
ni ne povas esti: ni scias unu pri la alia ĉion, kion ni volas scii,
kaj pli scii ni ne volas. Restas la sola rimedo: rakonti novaĵojn.
Diru al mi iun novaĵon.
Lacigite per longa parolo, mi fermis la okulojn kaj oscedis.
15
Li respondis iom pensinte:
— En via galimatio, tamen, estas unu ideo.
— Du! — mi respondis.
— Diru al mi unu, mi mem diros la alian.
— Bone, komencu! — mi diris, daŭrigante pririgardi la
plafonon kaj ridetante interne.
— Vi volas scii iujn detalojn koncerne iun el la novvenintoj
al la akvoj, kaj mi jam divenis pri kiu vi zorgas, ĉar pri vi oni
jam demandis tie.
— Doktoro! ni vere ne devas interparoli: ni legas en la animoj.
— Nun, la dua…
— La dua ideo estas jena: mi volas igi vin rakonti ion; unue,
ĉar aŭskulti estas malpli lacige; due, aŭskultante oni ne povas
diri ion nedeziratan; trie, oni povas ekscii alies sekreton; kvare,
ĉar la saĝaj homoj, kiel vi, pli ŝatas aŭskultantojn ol parolistojn.
Nun la afero: kion diris al vi princino Ligovskaja pri mi?
— Ĉu vi estas tute certa, ke estis la princino… sed ne la
princidino?
— Tute certa.
— Kial?
— Ĉar la princidino demandis pri Gruŝnickij.
— Vi havas grandan kapablon de konsidero. La princidino
diris, ke ŝi estas certa, ke la juna homo en la soldata kapoto estas
oficiro, senrangigita pro duelo.
— Mi esperas, ke vi lasis ŝin en agrabla miskonvinko…
— Memkompreneble.
— La prologo jam estas!— mi ekkriis en admiro, — pri la
epilogo de la komedio ni zorgos. Tute evidentas, ke la sorto
klopodas pri tio, ke al mi ne estu enue…
— Mi antaŭsentas, — diris la doktoro, — ke kompatinda
Gruŝnickij estos via viktimo…
— Pluen, doktoro…
— La princino diris, ke via vizaĝo estas konata al ŝi, ke ŝi
verŝajne renkontis vin en Peterburgo, ie en la mondumo… mi
diris vian nomon. Ĝi estas konata al ŝi. Ŝajnas, ke via historio 
16
faris tie multe da bruo… La princino komencis rakonti pri viaj
aventuroj, aldonante, kredeble, al mondumaj ĉikanoj siajn
rimarkojn… La filino aŭskultis kun scivolemo. En ŝia imago vi
iĝis heroo de romano en nova gusto… Mi ne refutis la princinon,
kvankam mi sciis, ke ŝi parolas sensencaĵon.
— Digna amiko! — mi diris, etendinte al li mian brakon. La
doktoro premis la manon sincere kaj daŭrigis:
— Se vi deziras, mi prezentos vin…
— Kompatu min! — mi diris, svinginte la brakojn. — Ĉu
oni prezentas heroojn? Ili konatiĝas ne aliel ol savante sian
amatinon el senevita morto…
— Kaj ĉu vi vere volas vin treni post la princidinon?..
— Male, tute male!.. Doktoro, fine mi triumfas: vi min ne
komprenas!.. Cetere, tio ĉagrenas min, doktoro, — mi daŭrigis
post minuto da silento, — mi neniam malkovras mem miajn
sekretojn, mi terure ŝatas, ke oni divenu ilin, ĉar tiamaniere mi
ĉiam povas eventuale rifuzi de ili. Tamen vi devas priskribi al mi
la patrinon kun la filino. Kiaj homoj ili estas?
— Unue, la princino — virino kvardek-kvin-jara, — respondis
Verner, — ŝi havas bonegan stomakon, sed la sango estas
difektita: sur la vangoj estas ruĝaj makuloj. La duan duonon
de l’ vivo ŝi pasigis en Moskvo kaj tie dikiĝis en kvieta vivo. Ŝi
ŝatas tentajn anekdotojn kaj mem diras foje maldecaĵojn, kiam
la filino ne estas en la ĉambro. Ŝi anoncis al mi, ke la filino
estas ĉasta kiel kolombino. Kial tio min koncernu?.. Mi volis
respondi al ŝi, ke ŝi estu trankvila, kaj ke mi al neniu diros tion!
La princino kuracas sian reŭmatismon, kaj la filino dio-sciaskion. Mi preskribis al ili trinki po du glasoj da minerala akvo
tage kaj sin bani dufoje semajne en dissolvita akva kuvo. La
princino, ŝajne, ne alkutimiĝis regi; ŝi rivelas estimon al saĝo kaj
scioj de la filino, kiu legis Byron-on angle kaj konas algebron:
videble en Moskvo fraŭlinoj sin lanĉis en sciencon kaj bone
faras — vere! Niaj viroj estas ĝenerale tiom neafablaj, ke koketi
kun ili por saĝa virino evidente estas netolereble. La princino
tre ŝatas junajn virojn; la princidino rigardas ilin kun nuanco de 
17
malestimo; moskva kutimo! Ili sin nutras en Moskvo ekskluzive
per kvardek-jaraj sprituloj.
— Kaj ĉu vi estis en Moskvo?
— Jes, tie mi iom praktikis.
— Daŭrigu.
— Sed ŝajnas, ke mi ĉion diris… Jes! Jen kio ankoraŭ: la
princidino, ŝajne, ŝatas rezoni pri sentoj, pasioj kaj cetero… Ŝi
pasigis unu vintron en Peterburgo, kaj ĝi ne plaĉis al ŝi, precipe
la societo: verŝajne oni akceptis ŝin tre malvarme.
— Ĉu vi vidis neniun ĉe ili hodiaŭ?
— Kontraŭe: estis unu adjutanto, unu ceremoniema gvardiano
kaj iu sinjorino el nove alvenintaj, parencino de l’ princino laŭ la
edza flanko, tre beleta, sed, ŝajne, tre malsana… ĉu vi renkontis
ŝin ĉe la puto? — mezkreska, blonda, kun korektaj trajtoj, ftiza
koloro de l’ vizaĝo, kun nigra belgrajno sur la dekstra vango: ŝia
vizaĝo mirigis min per esprimopleneco.
— Belgrajno? — mi murmuris tradente. — Ĉu vere?
La doktoro rigardis min kaj diris solene, metinte manon sur
mian koron.
— Ŝi estas konata de vi!..
Mia koro batis kvazaŭ pli forte ol ordinare.
— Nun estas via vico triumfi! — mi diris. — Nur mi esperas
je vi: vi min ne perfidos. Mi ŝin ankoraŭ ne vidis, sed mi estas
certa, ke mi rekonas en via portreto virinon, kiun mi amis en
pasinto… Ne rakontu al ŝi eĉ unu vorton pri mi; se ŝi demandos,
recenzu min malbone.
— Se vi volas!.. — diris Verner, levinte la ŝultrojn.
Kiam li foriris, terura angoro premis mian koron. La sorto
kunigis nin denove en Kaŭkazo, aŭ ŝi intence venis ĉi tien sciante,
ke ŝi povas min renkonti?.. Kaj kiel ni renkontos unu la alian?
Kaj, ĉu estas ŝi?.. Miaj antaŭsentoj neniam trompis min. Ne estas
en la mondo homo, super kiu la pasinto akirus tian potencon,
kiel super mi. Ĉia mencio pri la pasinta angoro aŭ ĝojo dolore
atakas mian animon kaj eligas el ĝi ĉiam la samajn sonojn… Mi
estas stulte kreita: mi nenion forgesas, — nenion!
18
Post la tagmanĝo ĉirkaŭ la sesa horo mi iris al la bulvardo.
Tie estis amaso; la princino kun la princidino sidis sur benko,
ĉirkaŭitaj de junuloj, kiuj komplimentis, interrompante unu
alian. Mi lokigis min je kelka distanco sur alia benko, haltigis du
konatajn D-ajn oficirojn kaj komencis ion rakonti al ili: videble
estis ridinde, ĉar ili komencis ridegi kvazaŭ frenezaj. Scivolemo
logis al mi iujn el la ĉirkaŭantoj de la princidino; iom post iom
ĉiuj forlasis ŝin kaj aliĝis al mia grupeto. Mi ne silentis: miaj
anekdotoj estis saĝaj ĝis stulteco, miaj mokoj pri la pasantaj
preter ni originaluloj estis venenaj ĝis furiozo… Mi daŭrigis
gajigi la publikon ĝis la sunsubiro. Kelkfoje la princidino kun
la patrino subbrake preterpasis min, akompanate de iu maljuna
lamulo; kelkfoje ŝia rigardo, saginte min, esprimis amaron,
penante esprimi indiferenton…
— Kion li rakontis al vi? — ŝi demandis al la junuloj, revenintaj
al ŝi pro ĝentileco. — Verŝajne iun tre amuzan historion, siajn
batalajn heroaĵojn?.. — ŝi diris tion sufiĉe laŭte kaj evidente kun
intenco piki min. “Ah-ha! — mi pensis, — vi ne ŝerce koleras, kara
princidino; atendu, plu estos pli!”
Gruŝnickij sekvis ŝin kvazaŭ raba besto, kaj ne forturnante
de ŝi la okulojn. Mi vetas, ke morgaŭ li petos, ke iu prezentu lin
al la princino. Ŝi estos tre ĝoja, ĉar ŝi enuas.
La 16an de majo.
Dum du tagoj miaj aferoj terure progresis. La princidino
definitive malamegas min; oni transdiris al mi du-tri epigramojn
je mia konto, sufiĉe pikajn, sed samtempe tre flatajn. Al ŝi estas
terure strange, ke mi, kiu alkutimiĝis al bona societo kaj estas
tiel proksima al ŝiaj peterburgaj kuzinoj kaj onklinoj, ne penas
konatiĝi kun ŝi. Ni renkontiĝas ĉiutage ĉe la puto, en la bulvardo;
mi aplikas ĉiujn miajn fortojn por logi for de ŝi ŝiajn adorantojn,
brilajn adjutantojn, palajn moskvanojn kaj aliajn, — kaj mi
preskaŭ ĉiam prosperas. Mi ĉiam malamis gastojn ĉe mi: nun 
19
mi ĉiutage havas plenan hejmon, ili manĝas tage kaj vespere,
ludas — kaj ve, mia ĉampano triumfas super la forto de ŝiaj
magnetaj okuletoj!
Hieraŭ mi renkontis ŝin en la vendejo de Ĉelaĥov; ŝi
marĉandis pri mirinda persa tapiŝo. La princidino petegis sian
patrinon ne avari: la tapiŝo bele ornamus ŝian kabineton!.. Mi
donis kvardek rublojn da pliaĵo kaj aĉetis ĝin; pro tio mi estis
rekompencita per rigardo, kie brilis plej admirinda furiozo.
Ĉirkaŭ la tagmanĝa tempo mi ordonis pasigi preter ŝiaj fenestroj
mian ĉerkesan ĉevalon, kovritan per la tapiŝo. Verner estis ĉe
ili tiutempe kaj diris al mi, ke la efekto de l’ sceno estis plej
drameca. La princidino volas prediki militiron kontraŭ min; mi
eĉ rimarkis, ke du adjutantoj sin tenantaj ĉe ŝi, jam tre seke
salutas min, tamen ĉiutage tagmanĝas ĉe mi.
Gruŝnickij akceptis misteran aspekton: li paŝas kun la brakoj
postdorse, kaj neniun rekonas; lia kruro resaniĝis, li apenaŭ lamas.
Li trovis okazon alparoli la princinon por diri iun komplimenton
al la princidino; videble, ŝi estas ne tre postulema, ĉar de tiu
tempo al lia saluto ŝi respondas per la plej ĉarma rideto.
— Ĉu vi rezolute ne volas konatiĝi kun Ligovskaja’j? — hieraŭ
li diris al mi.
— Rezolute.
— Indulgu! Estas la plej agrabla hejmo en la akvoj! La tuta
ĉi-tiea plej bona societo…
— Amiko mia, al mi eĉ ne ĉi-tiea terure tedis. Kaj vi ilin
vizitas?
— Ne ankoraŭ; mi interparolis unu-du fojojn kun la
princidino, ne pli. Vi ja scias, ke iel instigi la inviton en la hejmon
estas neoportune, kvankam ĉi tie estas praktikate… Alia afero,
se mi portus epoletojn…
— Indulgu! Ja tiel estas multe pli interese! Vi simple ne
kapablas eluzi la avantaĝon de via situacio… Ja la soldata kapoto
en la okuloj de ĉiu sentema fraŭlino faras vin heroo kaj suferanto.
Gruŝnickij ridetis memkontente.
— Kia sensencaĵo! — li diris.
20
— Mi estas certa, — mi diris, — ke la princidino estas jam
enamiĝinta en vin.
Li ruĝiĝis ĝisorele kaj fiere vezikiĝis.
Ho, memamo! Vi estas la levilo, per kiu Arĥimedo volis levi
terglobon!..
— Vi ĉion primokas! — li diris, ŝajnigante koleriĝon. — Unue,
ŝi min konas ankoraŭ tiel malmulte…
— La virinoj amas nur tiujn, kiujn ili ne konas.
— Sed mi ja tute ne pretendas plaĉi al ŝi: mi simple volas
konatiĝi kun agrabla hejmo, kaj estus tute ridinde, se mi havus
iajn esperojn… Jen vi, ekzemple, alia afero! Vi estas peterburgaj
venkantoj: nur unu via rigardo, kaj virinoj tuj degelas… Kaj ĉu
vi scias, Peĉorin, kion diris la princidino pri vi?..
— Kiamaniere? Ĉu ŝi jam parolis al vi pri mi?
— Ne ĝoju tamen. Iam mi alparolis ŝin hazarde ĉe la puto;
la tria ŝia vorto estis: “Kio estas la sinjoro, kiu havas tian
malagrablan pezan rigardon? Li estis kun vi, tiam…” Ŝi ruĝiĝis
kaj ne volis nomi la tagon, memorinte sian ĉarman kondutaĵon.
“Vi ne bezonas diri la tagon, — mi respondis al ŝi: ĝi estos eterne
gravurita en mia memoro…” Amiko mia, Peĉorin! mi ne gratulas
vin; vi estas ĉe ŝi en malbona noto… Kaj vere, bedaŭrinde! Ĉar
Mary estas tre ĉarma!
Necesas rimarki, ke Gruŝnickij estas de tiuj homoj, kiuj,
dirante pri virino, kun kiu estas apenaŭ konataj, nomas ŝin mia
Mary, mia Sophie, se ŝi havis feliĉon plaĉi al ili.
Mi akceptis seriozan mienon kaj diris:
— Jes, ŝi ne estas hida… Nur gardu vin, Gruŝnickij! Rusaj
fraŭlinoj plejparte sin nutras nur per platona amo, ne almiksante
al ĝi penson pri edziniĝo; kaj platona amo estas la plej
sentrankvila. La princidino ŝajnas esti el tiuj virinoj kiuj volas,
ke oni ilin amuzu: se du minutojn sinsekve al ŝi estos enue apud
vi, vi pereis senretene, via silento devas eksciti ŝian scivolemon,
via parolo — neniam kontentigu ŝin plene; vi devas alarmi ŝin
ĉiuminute; dek fojojn ŝi ignoros publike por vi ĉies opinion kaj
nomos tion ofero, kaj, por rekompenci sin pro tio, ŝi komencos 
21
vin turmenti — kaj poste simple diros, ke ŝi ne povas vin toleri.
Se vi ne akiros potencon super ŝi, do eĉ ŝia unua kiso ne donos
al vi rajton al la dua; ŝi satkoketos kun vi, kaj post du-tri jaroj ŝi
edziniĝos al hidulo pro obeemo al la patrino, kaj estos certiganta
vin, ke ŝi estas malfeliĉa, ke ŝi nur unu homon konis kaj amis,
tio estas vin, sed la ĉielo ne volis unuigi ŝin kun li, ĉar li havis
soldatan kapoton, kvankam sub la dika griza kapoto batis la koro
pasie nobla…
Gruŝnickij frapis tablon per pugno kaj ekpaŝis tien-reen en
la ĉambro.
Mi ridegis interne kaj eĉ du fojojn ridetis, sed li, al mia feliĉo,
tion ne rimarkis. Tute evidente, li enamiĝis, ĉar iĝis ankoraŭ
pli fidema ol antaŭe; sur lia fingro eĉ aperis arĝenta ringo kun
nielaĵo, de loka metilaboro: ĝi ŝajnis al mi suspektinda… Mi
komencis ĝin ekzameni, kaj kion mi vidis?.. Per etaj literoj estis
gravuritaj sur interna surfaco la nomo “Mary” kaj apude — la
dato, kiam ŝi levis la faman glason. Mi kaŝis mian malkovron;
mi ne volas igi lin konfesi; mi volas, ke li mem elektu min sia
konfidato, — kaj tiam mi estos ĝuanta.
* * *
Hodiaŭ mi leviĝis malfrue; venis al la puto — jam neniu
estis. Estis venanta varmego; blankaj vilecaj nuboj rapide kuris
de neĝaj montoj, profetante tempeston; la kapo de Maŝuk
fumis, kiel estingita torĉo; ĉirkaŭ ĝi volviĝis kaj rampis, kvazaŭ
serpentoj, grizaj flokoj de nuboj, haltigitaj en siaj streboj kaj
kvazaŭ kroĉiĝintaj al la monta arbustaro. La aero estis saturita
de elektro. Mi profundiĝis en vitan aleon, kondukantan al groto;
al mi estis malĝoje. Mi pensis pri la juna virino kun survanga
belgrajno, pri kiu rakontis al mi la kuracisto… Kial ŝi estas ĉi tie?
Kaj ĉu estas ŝi? Kaj kial mi opinias, ke estas ŝi? Kaj kial mi eĉ
certas pri tio? Ĉu malmultaj virinoj havas belgrajnon survange?
Tiamaniere meditante mi alpaŝis al la groto. Kaj ekvidis, ke en
malvarma ombro de ĝia volbo, sur ŝtona benko sidas virino kun 
22
pajla ĉapelo, volvita en nigra ŝalo, mallevinte la kapon brusten,
la ĉapelo kovris ŝian vizaĝon. Mi jam volis reveni por ne rompi
ŝiajn revojn, kiam ŝi ĵetis rigardon al mi.
— Vera! — mi ekkriis senintence.
Ŝi ektremis kaj paliĝis.
— Mi sciis, ke vi estas ĉi tie, — ŝi diris. Mi sidiĝis apud ŝi
kaj prenis ŝian manon. Delonge forgesita tremeto trakuris miajn
tendenojn ĉe la sono de l’ kara voĉo; ŝi rigardis en miajn okulojn
per siaj profundaj kaj trankvilaj okuloj: en ili estis esprimita
nefidemo kaj io simila al riproĉo.
— Ni delonge ne intervidiĝis, — mi diris.
— Delonge, kaj ambaŭ ŝanĝiĝis en multo!
— Do, vi jam ne amas min?..
— Mi edziniĝis!.. — ŝi diris.
— Denove? Sed ja antaŭ kelkaj jaroj ankaŭ ekzistis tiu kaŭzo,
kaj tamen…
Ŝi ŝirtiris sian manon el la mia, kaj ŝiaj vangoj ardis.
— Eble vi amas la duan edzon?..
Ŝi ne respondis kaj forturnis sin.
— Aŭ li estas tre ĵaluza?
Silento.
— Kiel do? Li estas juna, bona, precipe, verŝajne, riĉa, kaj
vi timas… — Mi rigardis ŝin kaj ektimis; ŝia vizaĝo esprimis
profundan malesperon, sur la okuloj brilis larmoj.
— Diru al mi, — fine ŝi flustris, — ĉu al vi estas tre gaje
turmenti min? Mi devus malami vin. Ekde kiam ni konas unu la
alian, vi nenion donis al mi, krom suferojn… — Ŝia voĉo ektremis,
ŝi kliniĝis al mi kaj mallevis la kapon al mia brusto.
“Eble, — mi pensis, — vi ĝuste pro tio amis min: la ĝojoj
estas forgesataj, sed la angoroj neniam…”
Mi brakumis ŝin forte, kaj tiel ni restis longe. Fine niaj
lipoj proksimiĝis kaj kunfandiĝis en ardan, ebriigan kison;
ŝiaj manoj estis malvarmaj kvazaŭ glacio, la kapo febris. Tiam
inter ni komenciĝis unu el tiuj paroloj, kiuj ne havas sencon
surpapere, kiujn oni ne povas ripeti kaj eĉ rememori: signifo 
23
de sonoj anstataŭas kaj suplementas signifon de vortoj, kiel en
itala opero.
Ŝi firme ne volas, ke mi konatiĝu kun ŝia edzo — tiu lama
maljunulo, kiun mi vidis pretere en la bulvardo: ŝi edziniĝis al
li pro la filo. Li estas riĉa kaj suferas reŭmatismon. Mi permesis
al mi neniun mokon pri li: ŝi estimas lin kvazaŭ la patron — kaj
trompos, kiel edzon… Stranga aĵo estas la koro de l’ homo, kaj
precipe tiu de la ino!
La edzo de Vera, Semjon Vasiljeviĉ G., estas malproksima
parenco de la princino Ligovskaja. Li loĝas apud ŝi; Vera estas
ofta gasto de l’ princino; mi promesis konatiĝi kun Ligovskaja’j,
amindumi la princidinon por deviigi atenton de ŝi. Tiamaniere
miaj planoj neniom malaranĝiĝis, kaj al mi estos gaje…
Gaje! Jes, mi jam postlasis la periodon de la anima vivo,
kiam oni serĉas nur feliĉon, kiam la koro sentas bezonon forte
kaj pasie ami iun; nun mi volas nur esti amata, amata de tre
nemultaj; al mi ŝajnas eĉ, ke por mi sufiĉus nur unu konstanta
amo: mizera kutimo de l’ koro.
Tamen unu afero al mi ĉiam estis stranga: mi neniam iĝis
sklavo de l’ amata virino; male, mi ĉiam akiris nevenkeblan
potencon super ties volo kaj koro, tute ne penante por tio. Pro
kio do? ĉu pro tio, ke mi neniam ion aprezas, kaj ke ili ĉiuminute
timis ellasi min el la manoj? aŭ tio estas magneta influo de
forta organismo? aŭ mi simple ne prosperis renkonti virinon
kun persista karaktero?
Necesas konfesi, ke mi, ĝuste, ne ŝatas virinojn kun karaktero:
ĉu tio estas ilia afero!..
Tamen vere, nun mi rememoris, ke unu fojon, nur unusolan
fojon mi amis la virinon kun firma volo, kiun mi neniam povis
venki… Ni disiĝis kiel malamikoj, sed se mi renkontus ŝin je kvin
jaroj pli malfrue, povus okazi, ke ni disiĝus aliel…
Vera estas malsana, tre malsana, kvankam ŝi ne konfesas
tion; mi timas, ke ŝi havas ftizon aŭ suferas pro la malsano,
kiun oni nomas “fiévre lente” — malsano tute ne rusa, kaj en nia
lingvo ĝi ne havas nomon.
24
La tempesto trafis nin en la groto kaj detenis ankoraŭ
duonan horon. Ŝi ne devigis min ĵuri fidelecon, ne demandis, ĉu
mi amis aliujn de kiam ni disiĝis… Ŝi konfidis sin al mi denove
kun la estinta senzorgemo, kaj mi ŝin ne trompos: ŝi estis la
sola virino en la mondo, kiun mi ne kapablas trompi. Mi scias,
ke ni baldaŭ denove disiĝos kaj, povas esti, por ĉiam: ni ambaŭ
iros malsamajn vojojn al tombo, sed la rememoro pri ŝi restos
netuŝebla en mia animo. Mi ĉiam ripetis tion al ŝi, kaj ŝi kredas
min, kvankam ŝi diras la malon.
Fine ni disiĝis. Mi longe sekvis ŝin per rigardo, ĝis ŝia ĉapelo
malaperis post arbustaro kaj rokoj. Koro mia dolore kunpremiĝis
kiel post la unua disiĝo. Ho, kiel mi ekĝojis pro tiu sento! Ĉu tio
ne estas la juneco, kiu volas reveni denove kun ĉiuj siaj bonkreaj
ŝtormoj, aŭ tio estas nur ĝia adiaŭa rigardo, la lasta donaco —
por memoro?.. Ridindas pensi, ke de ekstere mi estas ankoraŭ
knabo, kvankam la vizaĝo palas, tamen ĝi estas ankoraŭ freŝa,
la membroj fleksaj kaj sveltaj densaj haroj bukliĝas, la okuloj
brilas, la sango bolas…
Reveninte hejmen, mi surseliĝis kaj galopis en stepon. Mi
ŝatas galopi sur arda ĉevalo meze de alta herbo, kontraŭ dezerta
vento; avide mi sorbas belaroman aeron kaj strebas per la rigardo
en bluan foron, penante kapti nebulajn siluetojn de objektoj, kiuj
kun ĉiu minuto iĝas pli kaj pli klaraj. Kio ajn kuŝu surkore, kiu
ajna sentrankvilo kunpremu la penson, ĉio distriĝas dum unu
minuto; la animo iĝos facila, laco de l’ korpo venkos alarmon de
menso. Ne ekzistas virina rigardo, kiun mi ne forgesus, vidante
vilajn montojn sub la suda suno, bluan ĉielon aŭ aŭdante bruon
de fonto, falanta de unu roko al alia.
Mi pensas, ke la kozakoj, gapantaj sur siaj observ-turoj,
vidinte min, galopantan sen bezono kaj celo longe sin turmentis
per la enigmo, ĉar verŝajne laŭ la vesto oni opiniis min ĉerkeso.
Efektive oni diris al mi, ke en ĉerkesa kostumo rajde mi similas
kabardon pli ol multaj kabardoj. Kaj ĝuste, kio koncernas tiun
noblan batal-veston, mi estas plena dando: neniu superflua
pozumento, valora armilo en simpla prilaboro, felo de l’ ĉapo 
25
ne tro longhara, ne tro mallonghara; gamaŝoj kaj ŝuoj estas
adaptitaj kun plej ebla precizeco; blanka beŝmeto, malhelbruna
ĉerkesa mantelo. Mi longe studis selsidon de montaranoj: per
nenio oni povas pli flati mian memestimon, ol per agnosko de
mia arto rajdi laŭ la kaŭkaza maniero. Mi tenas kvar ĉevalojn:
unu por mi, tri por amikoj, por ne estu enue troti sola tra
kamparoj. Ili plezure prenas miajn ĉevalojn, sed neniam rajdas
kune kun mi. Estis jam la sesa posttagmeze, kiam mi rememoris,
ke estas tempo tagmanĝi: mia ĉevalo estis lacega; mi rajdis al la
vojo kondukanta el Pjatigorsko al la germana kolonio, kien ofte
la akva societo veturas al pikniko. La vojo serpentumas inter
arbustoj, malsupreniĝante en negrandajn ravinojn, kie fluas bruaj
riveretoj sub ombro de altaj herboj; ĉirkaŭe amfiteatras altaj bluaj
blokegoj de Beŝtu, Serpenta, Fera kaj Kalva montoj. Descendinte
en unu el similaj ravinoj, nomataj en loka lingvaĵo “balkoj”, mi
haltis por trinkigi la ĉevalon. Dum la tempo montriĝis survoje
brua kaj brila kavalkado; sinjorinoj en nigraj kaj bluaj amazonroboj, la kavaliroj en kostumoj, formantaj miksaĵon de ĉerkesa
kaj niĵni-novgoroda; en la kapo de l’ grupo rajdis Gruŝnickij kun
la princidino Mary.
La akvaj sinjorinoj ankoraŭ kredas atakojn de ĉerkesoj meze
de la hela tago: evidente pro tio Gruŝnickij super la soldata
kapoto pendigis sabron kaj paron da pistoloj. Li estis sufiĉe
ridinda en sia heroa vesto. La alta arbusto ŝirmis min de ili,
sed tra ĝia foliaro mi povis ĉion vidi kaj diveni laŭ esprimo
de iliaj vizaĝoj, ke ilia konversacio estas sentimentala. Fine ili
proksimiĝis al la descenda vojo. Gruŝnickij prenis bridon de l’
princidina ĉevalo kaj tiam mi ekaŭdis la finajn vortojn de ilia
konversacio.
— Kaj ĉu la tutan vivon vi volas resti en Kaŭkazo? — diris
la princidino.
— Kio estas por mi Ruslando? — respondis ŝia kavaliro. — La
lando, kie miloj da homoj rigardos min kun malestimo, ĉar ili
estas pli riĉaj ol mi, dum ĉi tie — la dika kapoto ne malhelpis al
mia konatiĝo kun vi…
26
— Kontraŭe… — diris la princidino, ruĝiĝante.
La vizaĝo de Gruŝnickij bildigis plezuron. Li daŭrigis:
— Ĉi tie mia vivo fluos brue, nerimarkate kaj rapide, sub
kugloj de sovaĝuloj, kaj se dio sendus al mi ĉiujare unu belan
virinan rigardon similan al tiu…
Dum la tempo ili atingis min, mi skurĝis la ĉevalon kaj
elrajdis el-post la arbusto…
— Mon dieu, un Circassien!..1
Por ŝin solene trankviligi, mi respondis france, iom kliniĝinte:
— Ne craignez rien, madame, je ne suis pas plus dangereus
que votre cavalier2
.
Ŝi konfuziĝis, sed kial? pro sia eraro, aŭ pro tio, ke mia
respondo ŝajnis al ŝi aroga? Mi dezirus, ke la lasta supozo estu
ĝusta. Gruŝnickij lancis al mi malkontentan rigardon.
Malfrue vespere, tio estas ĉirkaŭ la dek-unua, mi iris promeni
al la tilia aleo de l’ bulvardo. La urbo dormis, nur en kelkaj
fenestroj flagris flamoj. De tri flankoj nigris krestoj de rokoj,
disbranĉaĵoj de Maŝuk, sur kies pinto kuŝis misaŭgura nubeto.
La luno estis supreniĝanta en la oriento, malproksime perlis
per arĝenta franĝo la neĝaj montoj. Intervokiĝoj de sentineloj
alternis kun bruo de varmaj fontoj, ellasitaj por nokto. De tempo
al tempo sonora hufofrapo aŭdiĝis en la strato, akompane de
knaro de nagaja ĉaro kaj monotona tatara ĉantado. Mi sidiĝis
sur benkon kaj mergiĝis en mediton… Mi sentis neceson elverŝi
miajn pensojn en amika konversacio… sed kun kiu? Kion nun
faras Vera? pensis mi… Trezorojn mi donus por premi ŝian manon
en tiu minuto.
Subite mi aŭdis rapidajn nervajn paŝojn… Verŝajne
Gruŝnickij… Jes, ĝuste tiel!
— De kie?
— De l’ princino Ligovskaja, — li diris tre grave. — Kiel Mary
kantas!
1 Mia dio, ĉerkeso!.. (fr.).
2 Ne timu, sinjorino; mi ne estas pli danĝera ol via kavaliro (fr.).
27
— Ĉu vi scias? — mi diris al li. — Mi vetas, ke ŝi ne scias, ke
vi estas signojunkro; ŝi pensas, ke vi estas sengradigito…
— Povas esti! Ĉu por mi tio gravas!.. — li diris distrite.
— Ne, mi tion diras nur tiel…
— Sed ĉu vi scias, ke vi ŝin hodiaŭ terure kolerigis? Ŝi trovis,
ke tio estis neordinara arogaĵo; mi apenaŭ sukcesis kredigi ŝin,
ke vi estas tiel bone edukita kaj tiel bone konas la mondon, ke vi
ne povis havi intencon ofendi ŝin. Ŝi diras, ke vi havas insolentan
rigardon, ke vi, evidente, havas plej moŝtecan opinion pri vi
mem.
— Ŝi ne eraras… Kaj ĉu vi ne volas defendi ŝin?
— Al mi estas domaĝe, mi ne havas tiun rajton…
“Oh-ho! — mi pensis, — evidente li jam havas la esperojn…”
— Cetere, estas ĝuste por vi pli malbone, — daŭrigis
Gruŝnickij, — nun estos al vi malfacile konatiĝi kun ili, — kaj tre
domaĝe! Ĝi estas unu el la plej agrablaj hejmoj, kiujn mi scias.
Interne mi ekridetis.
— La plej agrabla hejmo por mi nun estas la mia, — mi diris
oscedante kaj stariĝis por ekiri.
— Tamen konfesu, ke vi pentas.
— Kia stultaĵo! Se mi volos, mi morgaŭ estos ĉe la princino.
— Ni vidos…
— Eĉ por fari al vi plezuron, mi amindumos la princidinon…
— Jes, se ŝi volos paroli kun vi…
— Mi nur atendos la minuton, kiam via parolo iĝos por ŝi
enua… Adiaŭ!..
— Kaj mi iros vagi… Mi nun neniamaniere endormiĝos…
Aŭskultu, ni iru prefere en la restoracion, tie oni ludas… Mi
bezonas hodiaŭ fortajn impresojn…
— Mi deziras al vi malgajni ĝisfunde…
Mi iris hejmen.
28
La 21an de majo.
Pasis preskaŭ tuta semajno, sed mi ankoraŭ ne konatiĝis
kun Ligovskaja’j. Mi atendas favoran okazon. Gruŝnickij, kvazaŭ
ombro, sekvas ĉie la princidinon; iliaj konversacioj senfinas:
kiam do li ŝin sattedos?.. La patrino ne atentas tion, ĉar li ne
estas “fianĉo”. Jen la logiko de l’ patrino! Mi rimarkis du, tri
tenerajn rigardojn, — necesas ĉesigi ĉion ĉi.
Hieraŭ ĉe la puto unuafoje venis Vera… De la tago, kiam ni
intervidiĝis en la groto, ŝi ne eliras el la hejmo. Ni samtempe
mergis niajn glasojn kaj, sin klininte, ŝi flustris al mi:
— Vi ne volas konatiĝi kun Ligovskaja’j!.. Ni povas intervidiĝi
nur tie…
Riproĉo!.. enue! Sed mi ĝin meritis…
Alloke: morgaŭ estos balo laŭ abono en la salono de l’
restoracio, kaj mi dancos mazurkon kun la princidino.
La 22an de majo.
La salono de l’ restoracio transformiĝis en halon de nobela
kunveno. Je la naŭa horo ĉiuj kunveturis. La princino kun la
filino aperis inter la lastaj: multaj sinjorinoj rigardis ŝin kun
envio kaj malfavoremo, ĉar la princidino Mary sin vestas kun
gusto. Tiuj, kiuj konsideras sin lokaj aristokratinoj, kaŝinte
envion aliĝis al ŝi. Ĉu povas esti aliel? Kie estas virina societo,
tuj aperas supera kaj malsupera rondoj. Sub la fenestro, en
amaso de popolo, staris Gruŝnickij, sin preminte per la vizaĝo
al vitro kaj ne formetante la okulojn de sia diino. Preterirante,
ŝi apenaŭ salutis lin kapkline. Li ekbrilis kvazaŭ la suno… La
dancoj komenciĝis per la pola; poste eksonis valso. Spronoj
ektintis, faldoj leviĝis kaj ekkaruselis.
Mi staris post dika sinjorino, nimbita per rozaj plumoj, la
pompeco de ŝia robo memorigis la tempojn de krinolinoj, kaj
la bunteco de ŝia malglata haŭto — la feliĉan epokon de nigraj 
29
muŝetoj el tafto. La plej granda veruko sur ŝia kolo estis ŝirmita
per kolĉeno. Ŝi diris al sia kavaliro, dragona kapitano.
— Tiu ĉi princidino Ligovskaja estas netolerebla knabinaĉo!
Imagu, ke ŝi puŝis min kaj eĉ ne petis pardonon, kaj ankoraŭ sin
turnis kaj rigardis min tra la lorneto… C’est impayable!..1
 Kaj pri
kio ŝi fanfaronas? Oni nepre devus doni al ŝi bonan lecionon…
— Nu, tion plenumi estas bagatela afero! — respondis la
komplezema kapitano kaj sin direktis en alian ĉambron.
Mi tuj alpaŝis al la princidino, invitante ŝin al valso, uzante
liberon de ĉi-tieaj moroj, permesantaj danci kun nekonataj
sinjorinoj.
Ŝi apenaŭ povis igi sin ne rideti kaj kaŝi sian triumfon.
Tamen sufiĉe baldaŭ ŝi prosperis preni tute indiferentan kaj eĉ
severan aspekton. Ŝi neglekte metis manon sur mian ŝultron,
ete klinis la kapon flanken, kaj ni startis. Mi ne sciis talion pli
dolĉan kaj fleksan! Ŝia freŝa spiro tuŝis mian vizaĝon; kelkiam
buklo, disiĝinta en turbovento de valso for de siaj kunuloj glitis
laŭ mia ardanta vango… Ni faris tri rondojn. (Ŝi valsas mirinde
bone.) Ŝi anhelis, ŝiaj okuloj malbrilis, ŝiaj duonfermitaj lipoj
apenaŭ povis flustri la necesan: “Merci, monsieur”2
.
Post kelkaj minutoj da silento mi diris al ŝi, akceptinte plej
humilan aspekton:
— Mi aŭdis, princidino, ke tute nekonate de vi, mi jam havis
malfeliĉon ricevi vian malkontenton… ke vi trovis min aroga…
Ĉu vere?
— Ĉu vi nun volas firmigi min en la opinio? — ŝi respondis kun
ironia grimaceto, cetere tre konvena al ŝia moviĝema fizionomio.
— Se mi havis arogon iel ofendi vin, permesu al mi havi
ankoraŭ pli grandan arogon, peti vian pardonon… Vere, mi volus
pruvi, ke vi eraris rilate min…
— Tio estos por vi sufiĉe malfacile…
— Kial do?..
1 Tio estas ridinda!.. (<I>fr.</I>)
2 Dankon, sinjoro (<I>fr.</I>).
30
— Ĉar vi ne vizitas nin, kaj la baloj, verŝajne ne ofte estos
ripetataj.
“Tio signifas, — mi pensis, — ke ilia pordo estos eterne
fermita por mi”.
— Ĉu vi scias, princidino, — mi diris kun ioma ĉagreno, —
oni neniam devas ignori la pentantan krimulon: pro malespero
li povas fari duoble pli gravan krimon… kaj tiam…
Rido kaj flustraĉo de ĉirkaŭantoj igis min turniĝi kaj interrompi
mian frazon. Je kelkaj paŝoj de ni staris grupo da viroj kaj inter
ili la dragona kapitano, espriminta pretecon iniciati malamikan
atencon kontraŭ la ĉarma princidino. Li estis precipe kontenta pri
io, frotis la manojn, ridegis kaj palpebrumis al kamaradoj. Subite
el ilia medio apartiĝis sinjoro en frako kun longaj lipharoj kaj
ruĝa vizaĝaĉo kaj direktis necertajn paŝojn rekte al la princidino:
li estis ebria. Stariĝinte kontraŭ la konfuzita princidino, kun
la brakoj dorse, li gapis al ŝi per siaj grizaj malbrilaj okuloj kaj
prononcis raŭkadiskante:
— Permete…1
 nu kion do!.. mi simple invitas vin al mazurko.
— Kion vi bonvolas? — ŝi prononcis tremvoĉe, ĵetante
petegan rigardon ĉirkaŭen. Ve! Ŝia patrino estis malproksime,
kaj apude estis neniu el ŝiaj konataj kavaliroj; ŝajnas, ke unu
adjutanto ĉion ĉi vidis, sed li kaŝis sin post la amason por ne
esti enmiksita en historion.
— Kio do? — diris la ebria sinjoro, palpebrumante al la dragona
kapitano, kiu persigne kuraĝigis lin. — Ĉu vi ne bonvolos?.. Mi
tamen ripete havas la honoron inviti vin pour mazure…2
 Eble vi
pensas, ke mi estas ebria? Tio ne gravas!.. Multe pli libere, mi
povas vin certigi…
Mi vidis, ke ŝi estis svenonta pro la timo kaj indigno.
Mi alpaŝis al la ebria sinjoro, prenis lin sufiĉe tenajle je la
brako kaj fikse rigardinte liajn okulojn, mi petis lin foriĝi, ĉar la
princidino jam delonge promesis danci mazurkon kun mi.
1 Permesu… (de fr. permettez.)
2 por mazurko… (fr.).
31
— Nu, kion fari!.. Aliafoje! — li diris, ridinte, kaj foriĝis al siaj
hontigitaj kamaradoj, kiuj tuj forkondukis lin en alian ĉambron.
Mi estis rekompencita per profunda, mirinda rigardo.
La princidino alpaŝis al sia patrino kaj rakontis al ŝi ĉion. Tiu
trovis min en la amaso kaj esprimis dankon. Ŝi anoncis al mi, ke
ŝi konis mian patrinon kaj estis amikino kun pluraj miaj onklinoj.
— Mi ne scias, kiel okazis, ke ni ĝis nun ne estas konataj
kun vi, — ŝi aldonis, — sed konfesu, ke sole vi kulpas pri tio: vi
sovaĝas retiriĝante de ni ĉiuj, tiel, ke ĝi estas al nenio simila. Mi
esperas, ke la aero de mia salono dispelos vian splenon, ĉu ne?
Mi diris al ŝi unu el tiuj frazoj, kiuj devas esti pretaj anticipe
de kiu ajn por simila okazo.
Kvadriloj daŭris terure longe.
Fine de l’ balkono ektondris mazurko, la princidino kaj mi
sidiĝis.
Mi ne aludis eĉ unu fojon pri la ebria sinjoro, nek pri la
antaŭa konduto, nek pri Gruŝnickij. La impreso de l’ malagrabla
sceno iom post iom distriĝis, ŝia ĉarma vizaĝo ekfloris; ŝi ŝercis
tre plaĉe; ŝia parolo estis sprita sen pretendo je spriteco, vigla
kaj senĝena; ŝiaj rimarkoj kelkiam estis profundaj… Mi lasis ŝin
senti per tre implikita frazo, ke ŝi jam delonge plaĉis al mi. Ŝi
klinis la kapon kaj iom ruĝiĝis.
— Vi estas stranga homo! — ŝi diris poste, levinte al mi siajn
velurajn okulojn kaj igite ridetante.
— Mi ne volis konatiĝi kun vi, — mi daŭrigis, — ĉar vi estas
ĉirkaŭita de tre densa amaso de adorantoj, kaj mi timis malaperi
en ĝi plene.
— Vi vane timis! Ili ĉiuj estas superenuaj…
— Ĉiuj! Ĉu vere ĉiuj?
Ŝi rigardis min ekzamene, kvazaŭ penante rememori ion,
poste ŝi denove ete ruĝiĝis kaj fine prononcis decide: “ĉiuj”!
— Eĉ mia amiko Gruŝnickij?
— Kaj ĉu li estas via amiko? — ŝi diris, montrante ioman
dubemon.
— Jes.
32
— Li, certe, ne eniras la kategorion de la enuaj…
— Sed en la kategorion de malfeliĉaj, — mi diris ridante.
— Certe! Kaj vi ridas? Mi dezirus, ke vi estu je lia loko…
— Kio do? Mi mem estis signojunkro iam, kaj, vere, ĝi estis
la plej bona tempo en mia vivo!
— Ĉu li estas signojunkro? — ŝi diris rapide kaj poste aldonis.
— Sed mi opiniis…
— Kion vi opiniis?..
— Nenion! Kiu estas tiu sinjorino?
Ĉe tiuj vortoj la konversacio ŝanĝis la direkton kaj ne plu
returnis al la dirito.
La mazurko finiĝis kaj ni disiris — ĝis revido. La sinjorinoj
disveturis… Mi iris vespermanĝi kaj renkontis Verneron.
— Ha! — li diris. — Jen kiel vi! Kaj ankoraŭ vi volis konatiĝi
kun la princidino ne aliel ol savante ŝin de neevitebla morto.
— Mi faris pli trafe, — mi respondis, — mi savis ŝin de sveno
dum la balo!..
— Kiel do? Rakontu!..
— Ne, divenu mem, ho vi, divenanto de ĉio en la mondo.
La 23an de majo.
Ĉirkaŭ la sepa vespere mi promenis sur la bulvardo.
Gruŝnickij, vidinte min el malproksimo, alpaŝis al mi: la ridinda
miro brilis en liaj okuloj. Li forte premis mian manon kaj diris
tragikavoĉe:
— Mi dankas vin, Peĉorin… Ĉu vi komprenas min?
— Ne, neniuokaze estas dankinde, — mi respondis ne havante
en mia konscienco iun bonfaron.
— Kiamaniere? Sed hieraŭ? Ĉu vi forgesis?.. Mary ĉion
rakontis al mi…
— Kaj kio? Ĉu vi jam havas ĉion komunan? Eĉ dankojn?
— Aŭskultu, — diris Gruŝnickij tre grave, — mi petas, ne
rikanetu mian amon, se vi volas resti mia amiko… Ĉu vi vidas! 
33
mi ŝin amas freneze… kaj mi pensas, mi esperas, ke ankaŭ ŝi
min amas… Mi havas al vi peton: vi vizitos ilin hodiaŭ vespere,
promesu al mi ĉion rimarki; mi scias, ke vi estas sperta en similaj
aferoj, vi konas virinojn pli bone ol mi… Virinoj! Virinoj! Kiu ilin
komprenos? Iliaj ridetoj kontraŭas al iliaj rigardoj, iliaj vortoj
promesas kaj logas, kaj la sono de ilia voĉo forpuŝas… Jen ili
dum unu minuto kaptas kaj divenas vian plej sekretan penson,
jen ili ne komprenas la plej klarajn aludojn. Jen, ekzemple, la
princidino: hieraŭ ŝiaj okuloj ardis pasie haltante sur mi, hodiaŭ
ili malvarmas kaj malserenas…
— Ĝi estas, eble, konsekvenco de akva efiko, — mi respondis.
— Vi vidas en ĉio nur malbonan flankon… materiisto! —
aldonis li malestime. — Cetere, ni ŝanĝu la materion, — kaj
kontenta pri la malbona kalemburo, li gajiĝis.
Je la naŭa ni kune iris al la princino.
Preterpasante la fenestrojn de Vera, mi vidis ŝin ĉe la
fenestro. Ni lancis unu al la aliu rapidajn rigardojn. Baldaŭ post
mi ŝi eniris la salonon de Ligovskaja-j. La princino prezentis min
al ŝi kiel al sia parencino. Ni trinkis teon, estis multe da gastoj.
La konversacio estis komuna. Mi penis plaĉi al la princino, ŝercis,
igis ŝin ridi kelkfoje tutanime. La princidino ankaŭ volis iom
ridi, sed ŝi sin detenis, por ne eliri el la ludata rolo: ŝi trovas, ke
langvoro konvenas al ŝi, kaj eble, ŝi ne eraras. Gruŝnickij, ŝajne,
tre ĝojas, ke mia gajemo ne infektas ŝin.
Post la teumado ĉiuj iris en la salonon.
— Ĉu vi estas kontenta pri mia obeemo, Vera? — mi diris
preterirante ŝin.
Ŝi sagis al mi rigardon plenan de amo kaj dankemo. Mi
alkutimiĝis al tiaj rigardoj, sed iam ili kreis mian beaton. La
princino sidigis la filinon ĉe fortepianon; ĉiuj petis ŝin ion kanti,
— mi silentis kaj utiligante la tumulton flankeniris al la fenestro
kun Vera, kiu volis diri al mi ion tre gravan al ni ambaŭ… Fakte
estis iu bagatelo…
Kaj dume al la princidino mia indiferenteco estis amara,
kiel mi povis diveni laŭ ŝia kolereta, brilanta rigardo… Ho, 
34
mi bonege komprenas la konversacion de rigardoj, mutan sed
esprimoplenan, koncizan sed fortan…
Ŝi ekkantis. Ŝia voĉo estis agrabla, sed ŝi kantis malbone…
tamen mi ne aŭskultis ŝin. Sed Gruŝnickij, sin apoginte per
kubutoj kontraŭ fortepianon vid-al-vide de ŝi, manĝegis ŝin per
la okuloj kaj ĉiuminute duonvoĉe ripetis: “Charmant! délicieux!”1
— Aŭskultu, — diris al mi Vera, — mi ne volas, ke vi konatiĝu
kun mia edzo, sed vi devas nepre plaĉi al la princino. Al vi estas
facile tion atingi: vi povas ĉion, kion vi volas. Ni intervidiĝos
nur ĉi tie…
— Nur?..
Ŝi ruĝiĝis kaj daŭrigis:
— Vi scias, ke mi estas via sklavino, mi neniam povis rezisti
al vi… kaj mi estos punita pro tio: vi ĉesos min ami! Almenaŭ mi
volas gardi mian reputacion… ne por mi: vi tion scias tre bone!..
Ho, mi petas vin: ne turmentu min kiel antaŭe per vanaj duboj
kaj afekta malvarmo. Mi eble baldaŭ mortos, mi sentas, kiel mi
senfortiĝas de tago al tago… kaj malgraŭ tio mi ne povas pensi
pri la estonta vivo, mi pensas nur pri vi. Vi, viroj, ne komprenas
la ĝuon de l’ rigardo, manpremo… sed mi, mi ĵuras al vi, mi,
aŭdante vian voĉon, sentas tiel profundan, strangan beaton, ke
la plej ardaj kisoj ne povas anstataŭi ĝin.
Intertempe la princidino ĉesis kanti. Ondo de laŭdoj aŭdiĝis
ĉirkaŭ ŝi; mi aliris al ŝi post ĉiuj kaj diris al ŝi ion pri ŝia voĉo
sufiĉe neglekte.
Ŝi grimacetis, elmovinte la suban lipon kaj riverencis tre
moke.
— Al mi tio estas speciale agrabla, — ŝi diris, — ke vi min
tute ne aŭskultis; sed vi, eble, ne ŝatas muzikon?..
— Tute kontraŭe… precipe post tagmanĝo.
— Gruŝnickij pravas, dirante, ke vi havas la plej prozan
guston… Kaj mi vidas, ke vi ŝatas muzikon en gastronomia
rilato…
1 Ĉarme! rave! (fr.)
35
— Vi ree eraras: mi tute ne estas gastronomo: mi havas
malbonan stomakon. Sed la muziko post tagmanĝo dormigas,
kaj dormi post tagmanĝo estas sane: sekve, mi ŝatas muzikon en
medicina rilato. Kaj vespere ĝi, male, ekscitas miajn nervojn: al
mi fariĝas aŭ tre ĝoje aŭ tre triste. Unu kaj la alio estas lacigaj,
kiam estas tute neniu kazo por esti ĝoja aŭ trista, kaj ale tristo
en societo estas ridinda, kaj tro granda gajemo — vulgara…
Ŝi ne finaŭskultis, iris for, sidiĝis apud Gruŝnickij, kaj inter
ili komenciĝis sentimentala konversacio, ŝajne la princidino
respondis liajn saĝecajn frazojn sufiĉe distrite kaj maltrafe,
kvankam ŝi penis montri, ke ŝi aŭskultas lin atente, ĉar kelkiam
li rigardis ŝin kun miro, penante konjekti la kaŭzon de ŝia
emocio, manifestata de tempo al tempo en ŝia sentrankvila
rigardo…
Sed mi vin komprenis, kara princidino, gardu vin! Vi volas
pagi al mi per la samaj moneroj, piki mian memamon — en
tio vi ne prosperos! Ja se vi deklaros al mi militon, mi estos
senindulga.
Kelkfoje dum la vespero mi penis intence interveni en ilian
konversacion, sed ŝi seke renkontis miajn rimarkojn, kaj mi kun
ludata indigno fine foriĝis. La princidino triumfis; Gruŝnickij
ankaŭ. Triumfu, miaj karaj, rapidu… nelonge restas al vi triumfi!
Kion entrepreni? Mi havas antaŭsenton…. Konatiĝante kun
virino, mi ĉiam senerare konjektas, ĉu ŝi amos min aŭ ne…
La reston de l’ vespero mi pasigis apud Vera kaj ĝissate
parolis pri la pasinto… Pro kio ŝi amas min tiel, mi, vere, ne
scias! Des pli, ke ŝi estas la sola virino, kiu komprenis min plene,
kun ĉiuj miaj malfortaĵoj, malbonoj… Ĉu vere la malbono estas
tiom alloga?
Mi eliris kune kun Gruŝnickij; surstrate li prenis min
subbrake kaj post longa silento diris:
— Do kio?
“Vi estas stulta”, — mi volis respondi, sed detenis min kaj
nur movis per la ŝultroj.
36
La 29an de majo.
Dum ĉiuj ĉi tagoj mi eĉ unu fojon ne retiriĝis de mia sistemo.
Al la princidino komencis plaĉi mia parolo; mi rakontis al ŝi
kelkajn el la strangaj okazoj de mia vivo, kaj ŝi komencis vidi en
mi neordinaran homon. Mi priridis ĉion en la mondo, precipe
la sentojn: tio komencas timigi ŝin. En mia ĉeesto ŝi ne kuraĝas
komenci kun Gruŝnickij sentimentalajn konversaciojn kaj jam
kelkfoje respondis liajn sagacaĵojn per moka rideto, sed ĉiufoje,
kiam Gruŝnickij alpaŝas ŝin, mi alprenas humilan aspekton kaj
lasas ilin duope. La unuan fojon ŝi ĝojis pro tio, aŭ penis tion
montri; la duan fojon ŝi ekkoleris kontraŭ mi kaj la trian kontraŭ
Gruŝnickij.
— Vi havas tre malmultan memestimon! — ŝi diris al mi
hieraŭ. — Kial vi pensas, ke al mi estas pli gaje kun Gruŝnickij?
Mi respondis, ke mi oferas al la feliĉo de amiko mian
plezuron.
— Kaj la mian, — ŝi aldonis.
Mi fikse rigardis ŝin kaj akceptis seriozan aspekton. Poste
la tutan tagon mi diris al ŝi neniun vorton… Vespere ŝi estis
meditema, hodiaŭ matene ĉe la puto ŝi estis ankoraŭ pli
meditema. Kiam mi alpaŝis ŝin, ŝi aŭskultis distre Gruŝnickij,
kiu, ŝajne, estis admiranta la naturon, sed apenaŭ vidinte min,
ŝi komencis ridegi (tute sen preteksto), montrante kvazaŭ ŝi min
ne rimarkus. Mi foriris malproksimen kaj komencis observi ŝin:
ŝi turnis sin for de la konversacianto kaj dufoje oscedis. Efektive,
Gruŝnickij tedis ŝin. Ankoraŭ du tagojn mi ne parolos kun ŝi.
La 3an de junio.
Mi ofte demandas min, pro kio mi tiel persiste aspiras la
amon de juna knabino, kiun mi ne volas delogi kaj kun kiu mi
neniam edziĝos? Por kio necesas tiu virina koketeco? Vera amas
min pli forte ol la princidino Mary amos min iam ajn; se ŝi ŝajnus 
37
al mi nevenkebla belino, eble, min logus la malfacileco mem de
l’ entrepreno.
Sed nenio simila! Sekve ĝi ne estas tiu sentrankvila
bezono ami, kiu turmentas nin en unuaj junaj jaroj, ĵetas nin
de unu virino al la alia, ĝis ni trovos iun, kiu nin ne toleras;
tiam komenciĝas nia konstanteco — vera senĉesa pasio, kiun
matematike oni povas esprimi per linio, direktanta sin el unu
punkto en spacon. La sekreto de tiu senfineco estas neeblo atingi
la celon, tio estas, la finon.
Pro kio do mi fervoras? Pro envio al Gruŝnickij? Kompatinda!
Li tute ĝin ne meritas. Aŭ tio estas la sekvo de tiu malbona
sed nevenkebla sento, kiu igas nin neniigi dolĉajn misrevojn
de proksimulo por havi bagatelan plezuron diri al li, kiam en
malespero li demandas, kion li kredu: “Mia amiko, mi travivis
la samon! Kaj vi vidas, ke mi tamen tagmanĝas, vespermanĝas
kaj dormas plej trankvile kaj, espereble, mi povos morti sen krio
kaj larmoj!”
Kaj ja estas neampleksebla ĝuo en posedo de l’ juna, apenaŭ
burĝoniĝinta animo! Ĝi estas kvazaŭ floro, kies plej bona aromo
vaporiĝas renkonten al la unua radio de l’ suno; oni devas deŝiri
ĝin tiuminute kaj, spirinte ĝissate, ĵeti survoje: eble iu hazarde
levos ĝin. Mi sentas en mi tiun nesatigeblan avidon, englutantan
ĉion renkontatan survoje: mi rigardas la suferojn kaj ĝojojn
de aliuj nur rilate min, kvazaŭ nutraĵon, subtenantan miajn
animajn fortojn. Mi mem ne plu kapablas furiozi sub influo de
pasio; mia ambicio estas subpremita de cirkonstancoj, sed ĝi
manifestiĝas aliaspekte. Ĉar ambicio estas nenio alia ol soifo
de potenco, kaj mia unua plezuro — subigi al mia volo ĉion, kio
min ĉirkaŭas; eksciti senton de amo al mi, sindonemo kaj timo
— ĉu ĝi ne estas la unua simptomo kaj la plej granda triumfo de
potenco? Esti por iu kaŭzo de suferoj kaj ĝojoj, havante por tio
tute nenian rajton — ĉu tio ne estas la plej dolĉa nutraĵo al mia
fiero? Kaj kio estas feliĉo? Satigita fiero. Se mi konsiderus min
la plej bona, plej potenca el ĉiuj en la mondo, mi estus feliĉa;
se ĉiuj amus min, mi trovus en mi senfinajn fontojn de amo. 
38
Malbono naskas malbonon, la unua sufero donas komprenon
pri la plezuro turmenti aliun; la ideo de malbono ne povas eniri
la homan kapon sen ke li deziru apliki ĝin reale; la ideoj estas
kreaĵoj organikaj, diris iu: ilia naskiĝo jam donas al ili la formon,
kaj tiu formo estas la ago; tiu, en kies kapo naskiĝis pli da ideoj,
agas pli ol aliuj. Pro tio la geniulo, katenita al burokrata tablo,
devas morti aŭ freneziĝi, samkiel la homo kun herkula korpo pro
sida vivmaniero kaj modesta konduto mortas pro apopleksio.
La pasioj estas nenio alia ol ideoj ĉe sia komenca evoluo:
ili estas apartenaĵo de kora juneco, kaj stultulo estas tiu, kiu
intencas emocii pro ili la tutan vivon: multaj trankvilaj riveroj
komenciĝas per tondraj akvofaloj, sed neniu el ili saltas kaj
ŝaŭmas ĝis la maro mem. Sed tiu trankvilo estas ofte simptomo
de granda kvankam kaŝita forto: pleneco kaj profundo de sentoj
kaj pensoj ne allasas furiozajn impulsojn: la animo, suferante
kaj ĝuante, donas al si en ĉio severan raporton kaj konvinkiĝas
en tio, ke tiel devas esti: ĝi scias, ke sen tempestoj konstanta
ardo de l’ suno sekigos nin; ĝi estas, penetrata kaj saturata de la
propra vivo, ĝi dorlotas kaj punas sin kvazaŭ la amatan infanon.
Nur en tiu supera stato de l’ memkono la homo povas aprezi la
justecon de Dio.
Relegante tiun ĉi paĝon, mi rimarkas, ke mi forlogiĝis
malproksimen de mia objekto… Sed kio do?.. Ja mi skribas la
taglibron por mi, kaj, sekve, ĉio ajn, kion mi ĵetas en ĝin kun
paso de tempo, iĝos por mi valora rememoraĵo.
* * *
Venis Gruŝnickij kaj sin ĵetis sur mian kolon, — li ricevis
rangon de oficiro. Ni trinkis ĉampanon. Doktoro Verner venis
sekvante lin.
— Mi ne gratulas vin, — li diris al Gruŝnickij.
— Pro kio?
— Ĉar la soldata kapoto tre konvenas al vi, kaj konfesu, ke
la armea infanteria uniformo, kudrita ĉi tie en la akvoj, aldonos 
39
al vi nenion interesan… Ĉu vi vidas, ke ĝis nun vi estis escepto,
kaj nun vi pasos kiel ĝenerala regulo.
— Komentu, komentu, doktoro! Vi ne malhelpos al mi ĝoji.
Li ne scias, — aldonis Gruŝnickij al mi flustre en orelon, — kiom
da esperoj donis al mi la epoletoj… Ho, epoletoj, epoletoj! Viaj
steletoj, vojmontraj steletoj… Ne! Mi nun estas absolute feliĉa.
— Ĉu vi iros kun ni promeni al la abismo? — mi demandis lin.
— Mi?.. Pro neniuj trezoroj mi montros min al la princidino,
ĝis estos preta mia nova uniformo.
— Ĉu estos via volo, ke mi anoncu al ŝi pri via ĝojo?
— Ne, bonvolu ne diri… Mi volas surprizi ŝin…
— Diru al mi tamen, kiel statas viaj aferoj kun ŝi?
Li konfuziĝis kaj enpensiĝis: li volus fanfaroni, mensogi,
sed lin haltigis konscienco, kaj samtempe estus honte konfesi
la veron.
— Kiel vi pensas, ĉu ŝi amas vin?
— Ĉu ŝi amas? Indulgu, Peĉorin, kiujn ideojn vi havas? Kiel
oni povas tiel rapide?.. Kaj se eĉ ŝi amas, virino el bona familio
neniam diros tion…
— Bone! Kaj verŝajne laŭ vi viro, el bona familio, ankaŭ devas
silenti pri sia pasio?..
— Ho fratulo! Por ĉio estas sia maniero; multo estas ne
parolata, nur konjektata…
— Vere… Sed la amo, kiun mi legas en okuloj, al nenio devigas
virinon, dum la vortoj… Gardu vin, Gruŝnickij, ŝi vin mistifikas…
— Ŝi?.. — li respondis levinte la okulojn ĉielen kaj
memkontente ridetante. — Mi kompatas vin, Peĉorin!..
Li foriris.
Vespere multnombra societo sin direktis al la abismo piede.
Laŭ opinio de lokaj sciencistoj, la abismo estas nenio alia ol
estingiĝinta kratero; ĝi situas sur deklivo de la monto Maŝuk, je
unu versto for de l’ urbo. Al ĝi kondukas mallarĝa vojeto inter
arbustoj kaj rokoj, grimpante la monton, mi proponis la brakon
al la princidino, kaj ŝi ne forlasis ĝin dum la tuta promeno.
Nia konversacio komenciĝis per rikanoj: mi komencis 
40
kribri niajn ĉeestintajn kaj forestintajn konatojn, komence
demonstrante iliajn ridindajn kaj poste malbonajn trajtojn. Mia
galo ekscitiĝis, mi komencis per ŝercoj kaj finis per kolero. Unue
tio amuzis ŝin, sed poste timigis.
— Vi estas danĝera homo! — ŝi diris al mi. — Mi preferas
trafi en arbaro sub ponardon de murdisto, ol al via lango… Mi
vin petas tute neŝerce: kiam vi estos dironta pri mi malbonon,
prenu prefere ponardon kaj tranĉu min, — mi pensas, ke tio ne
estos por vi tro malfacila.
— Ĉu mi similas murdiston?..
— Vi estas pli malbona…
Mi enpensiĝis por unu minuto kaj poste diris, alpreninte
profunde kortuŝan aspekton:
— Jes, tia estas mia sorto de l’ infaneco mem! Ĉiuj legis sur
mia vizaĝo simptomojn de aĉaj emoj, kiujn mi ne havis; sed oni
supozis ilin — kaj ili naskiĝis. Mi estis modesta — oni kulpigis
min en malico: mi iĝis kaŝema. Mi profunde sentis bonon kaj
malbonon; neniu karesis min, ĉiuj ofendis: mi iĝis rankora. Mi
estis malgajema — aliaj infanoj estis gajaj kaj babilemaj; mi
sentis min pli alta ol ili — oni konsideris min pli malalta. Mi
iĝis enviema. Mi estis preta ami la tutan mondon, — neniu min
komprenis, kaj mi ellernis malami. Mia senkolora juneco pasis
en batalo kontraŭ min kaj kontraŭ la mondon; timante mokojn
mi kaŝis miajn plej bonajn sentojn en profundo de mia koro:
ili mortis tie. Mi diris veron — oni ne kredis min: mi komencis
trompi; studinte bone la mondon kaj risortojn de la socio, mi
iĝis lerta en la scienco de l’ vivo kaj vidis, ke aliuj sen lerteco
estas feliĉaj, uzante senpene la avantaĝojn, kiujn mi aspiris
tiel senlace. Kaj tiam naskiĝis en mia brusto malespero — ne
tiu malespero, kiun oni kuracas per plumbo de pistolo, sed
senemocia senforta malespero, ŝirmita de afableco kaj bonanima
rideto. Mi iĝis morala kriplulo: unu duono de mia animo ĉesis
ekzisti, ĝi sekiĝis, vaporiĝis, mortis, mi ĝin detranĉis kaj forĵetis,
dum la alia vegetis kaj vivis por komplezo de ajnulo, sed tion
neniu rimarkis, ĉar neniu sciis pri la ekzisto de l’ pereinta duono; 
41
sed vi nun vekis en mi rememoron pri ĝi, kaj mi tralegis al vi
ĝian epitafon. Al multaj ĉiuj epitafoj, ĝenerale, ŝajnas ridindaj,
sed al mi ne, precipe, kiam mi rememoras pri tiu, kiu ripozas
sub ĝi. Cetere, mi ne petas vin kunkonsenti mian opinion: se
mia ekstravagancaĵo ŝajnas al vi ridinda, bonvolu ridi: mi avertas
vin, ke tio min neniom ĉagrenos.
Tiumomente mi renkontis ŝiajn okulojn: en ili kuris larmoj;
ŝia brako, apoganta sin kontraŭ la mia, tremis; la vangoj skarlatis,
ŝi kompatis min! Kunsufero, la sento, al kiu sklaviĝas tiel facile
ĉiuj virinoj, enigis siajn ungegojn en ŝian nespertan koron. Dum
la tuta tempo de la promeno ŝi estis distrita, kun neniu koketis,
kaj tio estas grava simptomo!
Ni venis al la abismo. La virinoj forlasis siajn kavalirojn, sed
ŝi ne forlasis mian brakon. La ŝercoj de la lokaj dandoj ne ridigis
ŝin; la apikeco de l’ deklivo, antaŭ kiu ŝi staris, ne timigis ŝin,
kvankam la aliaj sinjorinoj kvikis kaj fermis la okulojn.
Dum la returna vojo mi ne rekomencis mian malĝojan
konversacion; sed al miaj bagatelaj demandoj kaj ŝercoj ŝi
respondis mallonge kaj distrite.
— Ĉu vi amis? — mi demandis ŝin.
Ŝi rigardis min fikse, kapgestis nenion, kaj denove falis en
meditemon; estis evidente, ke ŝi volas ion diri, sed ne scias per
kio komenci. Ŝia brusto ondiĝis… Kion fari! La muslina maniko
estis malforta defendo, kaj elektra sparko trakuris el mia brako
en ŝian brakon; preskaŭ ĉiuj pasioj komenciĝas tiel, kaj ni ofte
trompas nin pensante, ke virino amas nin pro niaj fizikaj aŭ
moralaj indoj. Certe, ili preparas, disponigas sian koron al la
akcepto de sakramenta fajro, kaj tamen la unua tuŝo decidas
ĉion.
— Ĉu mi estis vere afabla kun vi hodiaŭ? — diris la princidino
al mi kun afektita rideto, kiam ni revenis de la promeno.
Ni disiĝis.
Ŝi estis malkontenta pri si; ŝi kulpigis sin pri senemocio…
Ho, ĝi estas la unua, ĉefa triumfo! Morgaŭ ŝi volos rekompenci
min. Mi scias ĉion-ĉi parkere — jen kio estas enua!
42
La 4an de junio.
Hodiaŭ mi vidis Veran. Ŝi satturmentis min per sia ĵaluzo.
La princidino ŝajne decidis konfidenci al ŝi siajn korsekretojn:
oni devas konfesi, tre trafa elekto!
— Mi divenas, al kio ĉio ĉi estas klinata, — diris al mi Vera.
— Diru al mi pli bone simple nun, ke vi ŝin amas.
— Kaj se mi ŝin ne amas?
— Tiam por kio persekuti ŝin, alarmi, emociigi ŝian imagon?
Ho, mi vin bone konas! Aŭskultu, se vi volas, ke mi kredu al
vi. Venu post unu semajno al Kislovodsko! Postmorgaŭ ni
transloĝiĝos tien. La princidino restos ĉi tie pli longe. Luu
loĝejon apude; ni vivos en granda domo proksime de la fonto,
en la supra etaĝo; malsupre loĝos la princino Ligovskaja, sed
apude estas domo de la sama mastro, ĝi ne estas ankoraŭ luita…
Ĉu vi venos?..
Mi promesis, kaj la saman tagon mi sendis iun lui la loĝejon.
Gruŝnickij venis al mi je la sesa vespere kaj anoncis, ke
morgaŭ estos preta lia uniformo, ĝuste al la balo.
— Fine ni dancos kun ŝi la tutan vesperon… jen mi kontentigos
mian soifon paroli kun ŝi! — li aldonis.
— Kiam estos la balo?
— Sed ja morgaŭ! Ĉu vi ne scias? Granda festo, kaj ĉi tiea
estraro iniciatis aranĝi ĝin…
— Ni iru al la bulvardo…
— Pro neniuj trezoroj, en tiu ĉi aĉa kapoto…
— Kiel do, ĉu vi ĉesis ĝin ŝati?
Mi iris sola kaj, renkontinte la princidinon Mary, invitis ŝin
al mazurko. Ŝi ŝajnis miri kaj ĝoji.
— Mi pensis, ke vi dancas nur laŭ neceso, kiel pasintfoje, —
diris ŝi, tre ĉarme ridetante…
Ŝajne, ŝi tute ne rimarkis foreston de Gruŝnickij.
— Morgaŭ vi estos agrable mirigita, — mi diris al ŝi.
— Per kio?
— Ĝi estas sekreto… Dum la balo vi mem konjektos.
43
Mi finis la vesperon ĉe la princino; ne estis gastoj krom
Vera kaj unu tre amuza maljunuleto. Mi estis en sprita stato,
improvizis diversajn neordinarajn historiojn; la princidino sidis
vid-al-vide kaj aŭskultis mian halanĝon kun tiom profunda,
streĉita, eĉ tenera atento, ke mi sentis rodon de konscienco.
Kien malaperis ŝiaj vigleco, koketado, kapricoj, aroga mieno,
malestima rideto, distrita rigardo?..
Vera rimarkis ĉion ĉi: sur ŝia malsaneca vizaĝo pentriĝis
profunda angoro; ŝi sidis en ombro ĉe la fenestro, merginte sin
en larĝa apogseĝo… Mi sentis kompaton al ŝi…
Tiam mi rakontis la tutan draman historion de mia konateco
kun ŝi, mia amo, — memkompreneble, ŝirminte ĉion per elpensitaj
nomoj.
Mi tiel vivece bildigis mian teneron, miajn maltrankvilojn,
admirojn; mi tiel avantaĝe montris ŝian konduton, ŝiajn agojn,
karakteron, ke ŝi vole-nevole devis pardoni al mi koketadon kun
la princidino.
Ŝi stariĝis, sidiĝis ĉe ni, viviĝis… kaj ni nur je la dua nokte
rememoris, ke la doktoroj postulas, ke ni kuŝiĝu dormi je la
dekunua.
La 5an de junio.
Duonhoron antaŭ la balo ĉe mi aperis Gruŝnickij en plena
radiado de armea infanteria uniformo. Al la tria butono alkroĉita
estis bronza ĉeneto, sur kiu pendis duobla lorneto; epoletoj de
neimageblaj dimensioj estis fleksitaj supren en maniero de
flugiloj de Amoro; liaj botoj knaris; en la maldekstra mano li
tenis brunajn glaceajn gantojn kaj kaskedon, kaj per la dekstra li
hirtigis ĉiuminute la frizitan tufon en etajn buklojn. Memkontento
kaj kune kun ĝi iu necerteco estis pentritaj sur lia vizaĝo; lia festa
eksteraĵo, lia fiera paŝmaniero igus min eksplodi en rido, se tio
konkordus kun miaj intencoj.
Li ĵetis la kaskedon kun la gantoj sur tablon kaj komencis tegi 
44
faldojn kaj sin belordigi antaŭ la spegulo; grandega nigra tuko
sur plej alta subkravato, kies haregoj subtenis lian mentonon,
elŝoviĝis je duoncolo el post la kolumo; al li tio ŝajnis nesufiĉa;
li eltiris ĝin supren ĝis la oreloj; pro tiu peza laboro — ĉar la
kolumo de l’uniformo estis tre malvasta kaj incitanta — lia
vizaĝo pleniĝis de sango.
— Oni diras, ke dum la lastaj tagoj vi terure trenaĉis vin post
mia princidino? — diris li sufiĉe neglekte kaj ne rigardante min.
— Kiamaniere ni, stultuloj, aŭdacus teon trinki! — respondis
mi al li, ripetante la ŝatatan proverbon de unu el plej lertaj
kanajloj de la pasinta tempo, rave priskribita iam de Puŝkin.
— Diru, ĉu bone sidas sur mi la uniformo?.. Ho malbenita
judaĉo!.. Tiel tranĉe doloras la akseloj!.. Ĉu vi havas parfumon?
— Indulgon, ĉu vi bezonas ankoraŭ ion? Vi ja sen tio jam
disvastigas odoron de roza pomado.
— Ne gravas. Donu al mi…
Li verŝis duonflakonon al si post kravaton, en la naztukon,
sur la manikojn.
— Ĉu vi dancos? — li demandis.
— Mi pensas, ke ne.
— Mi timas, ke mi devos komenci mazurkon kun la princidino,
sed mi scias preskaŭ neniun figuron…
— Kaj ĉu vi jam invitis ŝin al mazurko?
— Ne ankoraŭ…
— Gardu, ke oni ne anticipu vin.
— Efektive! — li frapis sin en la frunton. — Adiaŭ… mi iros
atendi ŝin ĉe la enirejo. — Li ŝirkaptis la kaskedon kaj forkuris.
Post duonhoro ankaŭ mi foriris. En la strato estis mallume
kaj senhome; ĉirkaŭ la kunvenejo aŭ gastejo, kiel al vi plaĉas,
tumultis amaso; la fenestroj de l’ domo estis lumigitaj; sonojn
de l’ regimenta orkestro alportis al mi la vespera vento. Mi
paŝis malrapide; al mi estis malĝoje… Ĉu vere, mi pensis, mia
sola destino surtere estas ruinigi alies esperojn? De kiam mi
vivas kaj agas, la sorto ĉiam iel kondukis min al epilogo de
fremda dramo, kvazaŭ sen mi neniu povus morti aŭ senesperiĝi! 
45
Mi estis necesa persono por la kvina akto; nevole mi ludis
mizeran rolon de ekzekutisto aŭ perfidulo. Kion celis la sorto
por tio?.. Ĉu mi ne estas vere destinita de ĝi verki etburĝajn
tragediojn kaj familiajn romanojn — aŭ kunlabori kun liveristo
de noveloj, ekzemple, por “Biblioteko por legado”? Kiel scii?..
Ĉu malmultas homoj, kiuj, komencante la vivon, pensas fini ĝin
kiel Aleksandro la Granda, aŭ lordo Byron, sed dum la tuta vivo
restas titolaj konsilistoj?..
Enirinte la salonon, mi kaŝis min en amaso de viroj kaj
komencis observi. Gruŝnickij staris apud la princidino kaj ion
diris kun verva ardo; ŝi aŭskultis lin distrite, rigardis flankojn,
almetinte ventumilon al la lipoj. Sur ŝia vizaĝo pentriĝis
senpacienco, ŝiaj okuloj serĉis iun ĉirkaŭe; mi nerimarkite alpaŝis
al ili de malantaŭe por subaŭskulti ilian konversacion.
— Vi turmentas min, princidino, — diris Gruŝnickij, — vi
terure ŝanĝiĝis de la tempo, kiam mi ne vidis vin…
— Ankaŭ vi ŝanĝiĝis, — ŝi diris, ĵetinte sur lin la rapidan
rigardon, en kiu li ne povis distingi kaŝitan mokon.
— Mi? Mi ŝanĝiĝis?.. Ho, neniam! Vi scias, ke tio estas neebla!
Kiu vidis vin unu fojon, tiu ĉiam portos kun si vian dian bildon…
— Ĉesu…
— Kial do nun vi ne volas aŭskulti tion, kion ankoraŭ antaŭ
nelonge kaj tiel ofte vi atentis tiom favore?
— Ĉar mi ne ŝatas ripetojn, — ŝi respondis, ridante…
— Ho, kiel amare mi eraris!.. Mi pensis, freneza, ke almenaŭ
la epoletoj donos al mi rajton esperi… Ne, prefere mi restus por
la tuta vivo en malrespekta soldata kapoto, al kiu, eble, mi estis
ŝuldanta vian atenton…
— Efektive, la kapoto multe pli konvenas al vi…
Dum la tempo mi alpaŝis kaj salutis per klinigo la princidinon;
ŝi iom ruĝiĝis kaj rapide prononcis:
— Ĉu vere, sinjoro Peĉorin, la griza kapoto multe pli konvenas
al sinjoro Gruŝnickij?..
— Mi ne konsentas kun vi, — mi respondis, — en la oficira
uniformo li aspektas ankoraŭ pli juna.
46
Gruŝnickij ne eltenis la frapon: kiel ĉiuj knaboj, li pretendas
esti maljunulo; li pensas, ke sur lia vizaĝo profundaj spuroj de
pasioj anstataŭas la sigelon de jaroj. Li ĵetis kontraŭ min furiozan
rigardon, piedfrapis kaj iris for.
— Tamen konfesu, — mi diris al la princidino, — ke, kvankam
li ĉiam estis tre ridinda, sed ankoraŭ antaŭ nelonge li ŝajnis al
vi interesa… en la griza kapoto?..
Ŝi mallevis la okulojn kaj ne respondis.
Gruŝnickij la tutan vesperon persekutis la princidinon,
dancis aŭ kun ŝi aŭ vid-al-vide. Li manĝegis ŝin per la okuloj,
sopiris kaj tedis ŝin per petegoj kaj riproĉoj. Post la tria kvadrilo,
ŝi jam malamis lin.
— Mi ne atendis tion de vi, — li diris, alpaŝinte al mi kaj
preninte min je brako.
— Kion?
— Vi dancas kun ŝi la mazurkon? — li demandis solenvoĉe…
— Ŝi konfesis al mi.
— Do kio?.. Ĉu tio estas sekreto?
— Memkompreneble… Mi devis tion atendi de la knabinaĉo…
koketulino… Nu do mi bone venĝos!
— Kulpigu vian kapoton aŭ viajn epoletojn, sed kial akuzi
ŝin? En kio estas ŝia kulpo, ke vi ne plu plaĉas al ŝi?..
— Kial do esperigi?
— Kial do vi esperis? Aspiri kaj atingi ion — tion mi
komprenas, sed kial esperi?
— Vi gajnis la veton, sed ne tute, — li diris, kolere ridetante.
La mazurko komenciĝis. Gruŝnickij elektis nur la princidinon,
aliaj kavaliroj elektis ŝin ĉiuminute: ĝi estis evidenta komploto
kontraŭ mi; despli bone: ŝi volas paroli kun mi kaj oni malhelpas,
— ŝi volos duoble pli.
Mi premis ŝian manon foje; la duan fojon ŝi elŝiris ĝin,
dirante neniun vorton.
— Mi malbone dormos ĉi-nokte, — ŝi diris al mi, kiam la
mazurko finiĝis.
— Pri tio kulpas Gruŝnickij.
47
— Ho ne! — Kaj ŝia vizaĝo iĝis tiel angora, ke mi donis al mi
vorton nepre kisi ŝian manon en la vespero.
Ĉiuj komencis disveturi. Helpante al la princidino sidiĝi en
kaleŝon, mi rapide alpremis ŝian etan manon al miaj lipoj. Estis
mallume, kaj neniu povis rimarki tion.
Mi revenis en la salonon kontenta pri mi.
Ĉe granda tablo vespermanĝis junularo, kaj inter ili
Gruŝnickij. Kiam mi eniris, ĉiuj eksilentis; estis sentate, ke ili
parolis pri mi. Multaj koleretas kontraŭ mi ankoraŭ de la pasinta
balo, precipe la dragona kapitano, kaj nun, ŝajnas, definitive estas
kreata kontraŭ mi malamika bando sub komando de Gruŝnickij.
Li havas tiom fieran kaj kuraĝan aspekton…
Mi tre ĝojas; mi ŝatas malamikojn, kvankam ne laŭkristane.
Ili amuzas min, vervigas mian sangon. Esti ĉiam atenta, kapti
ĉiun rigardon, signifon de ĉiu vorto, diveni intencojn, ŝajnigi
sin dupo kaj subite per unu puŝo ruinigi la tutan pezlaboritan
konstruaĵon el ruzaj artifikoj kaj sagacaj intrigoj — jen tion mi
nomas vivo.
Dum la vespermanĝo Gruŝnickij flustris kaj palpebrumis
kompreniĝe kun la dragona kapitano.
La 6an de junio.
Hodiaŭ matene Vera forveturis kun la edzo en Kislovodskon.
Mi renkontis ilian kaleŝon, kiam mi iris al la princino Ligovskaja.
Ŝi salutis min per kapklino: en ŝia rigardo estis riproĉo.
Kiu do kulpas? Kial ŝi ne volas doni al mi okazon intervidiĝi
kun ŝi inter kvar okuloj? La amo, samkiel fajro, sen nutraĵo
estingiĝas. Kiu scias, eble ĵaluzo faros tion, kion ne povis miaj
petoj.
Mi sidis ĉe la princino la tutan longan horon. Mary ne
aperis, ŝi estis malsana. Vespere en la bulvardo ŝi forestis.
La novkreiĝinta bando, armita per lornetoj, akceptis efektive
kruelan-minacan aspekton. Mi estis ĝoja, ke la princidino estas 
48
malsana: ili farus al ŝi iun arogaĵon, Gruŝnickij havas hirtan
hararanĝon kaj malesperan aspekton; li ŝajnas esti efektive tre
ĉagrenita, precipe ofendita estas lia digno; sed jen ja ekzistas
homoj, eĉ kies malespero estas amuza!..
Reveninte hejmen, mi rimarkis, ke io mankas al mi. Mi
ne vidis ŝin! Ŝi estas malsana! Ĉu mi enamiĝis ver-vere?.. Kia
sensencaĵo!
La 7an de junio.
Je la dek-unua matene — la horo, kiam la princino Ligovskaja
kutime ŝvitas en kuvo de Jermolov — mi iris preter ŝia domo. La
princidino sidis enpensiĝe ĉe la fenestro; vidinte min, ŝi salte
stariĝis.
Mi eniris la antaŭĉambron; neniu estis tie, kaj mi sen
komuniko, uzante liberecon de ĉi-tieaj moroj, penetris en la
gastoĉambron.
Malserena paleco kovris la ĉarman vizaĝon de l’ princidino.
Ŝi staris ĉe la piano, sin apogante per unu brako kontraŭ dorso
de apogseĝo; la mano apenaŭ tremis; mi alpaŝis al ŝi sensone
kaj diris:
— Ĉu vi koleras kontraŭ mi?..
Ŝi levis al mi langvoran, profundan rigardon kaj kapneis;
ŝiaj lipoj volis ion prononci, sed ne povis; la okuloj pleniĝis per
larmoj; ŝi mergiĝis en la apogseĝon kaj kovris la vizaĝon per la
manoj.
— Kio okazas al vi? — mi diris, preninte ŝin je mano.
— Vi min ne estimas!.. Ho! Lasu min!..
Mi faris kelkajn paŝojn… Ŝi rektiĝis en la apogseĝo, ŝiaj
okuloj brilis… Mi haltis, preninte anson de l’ pordo, kaj diris:
— Pardonu min, princidino! Mi agis kvazaŭ frenezulo… tio
ne okazos alian fojon: mi uzos miajn rimedojn… Kial vi sciu tion,
kio okazis en mia animo ĝis nun? Tion vi neniam scios, kaj des
pli bone por vi. Adiaŭ.
49
Forirante mi aŭdis, al mi ŝajnas, ŝin plori.
Ĝis la vespero mi vagis piede tra la ĉirkaŭaĵoj de Maŝuk,
laciĝis terure kaj, veninte hejmen, min ĵetis en la liton, plene
elĉerpita.
Al mi venis Verner.
— Ĉu vi vere, — li demandis, — edziĝas al la princidino
Ligovskaja?
— Kaj kio?
— La tuta urbo parolas; ĉiuj malsanaj estas okupitaj pri
la grava novaĵo, kaj la malsanuloj ja estas tia popolo: ili ĉion
scias!
“Tio estas ŝercoj de Gruŝnickij!” — mi pensis.
 — Por pruvi al vi, doktoro, la malveron de l’ onidiroj, mi
konfesas al vi sekrete, ke morgaŭ mi forveturas al Kislovodsk…
— Kaj la princidino ankaŭ?..
— Ne, ŝi restas ankoraŭ por unu semajno tie ĉi…
— Sekve, vi ne edziĝos?..
— Doktoro, doktoro! rigardu min? ĉu vere mi similas fianĉon
aŭ ion similan?
— Mi tion ne diras… Sed vi ja scias, ke okazas tiuj eventoj…
— li aldonis, ruze ridetante, — kiam la nobla viro estas devigata
edziĝi, kaj estas panjoj, kiuj almenaŭ ne preventas okazojn…
Do, mi konsilas al vi, kiel amiko, gardi vin. Ĉi tie en akvoj, estas
plej danĝera aero: kiom da bonegaj junaj homoj mi vidis, indaj
je pli bona sorto, kiuj veturis de ĉi tie rekte sub kronon de l’
edziĝa rito… Ĉu vi kredas, ke eĉ min oni volis edzigi! Ĝuste unu
provinca panjo, kies filino estis tre pala. Mi havis malfeliĉon
diri al ŝi, ke la koloro de l’ vizaĝo revenos al ŝi post la edziniĝa
festo; tiam ŝi kun larmoj de danko proponis al mi la manon de
sia filino kaj tutan sian havaĵon — kvindek servutuloj, ŝajnas.
Sed mi respondis, ke mi estas senkapabla por tio…
Verner foriris en plena certeco, ke li avertis min.
El liaj vortoj mi rimarkis, ke pri mi kaj la princidino jam estas
disvastigitaj en la urbo diversaj malbonaj onidiroj: tio ne pasos
senpune al Gruŝnickij!
50
La 10an de junio.
Jam tri tagojn mi loĝas en Kislovodsko. Ĉiutage mi vidas
Veran ĉe la puto kaj dum promeno. Matene, vekiĝinte, mi
sidiĝas ĉe la fenestro kaj direktas lorneton al ŝia balkono;
ŝi jam delonge estas vestita kaj atendas la kondiĉan signon;
ni renkontas nin, kvazaŭ senintence, en la ĝardeno, kiu
malsupreniĝas de niaj domoj al la puto. La saniga monta aero
redonis al ŝi koloron de l’ vizaĝo kaj la fortojn. Ne vane Narzan
estas nomata Herkula fonto. Ĉi-tieaj loĝantoj asertas, ke la aero
de Kislovodsko disponigas al amo, ke ĉi tie okazas epilogoj de
ĉiuj romanoj, kiuj iam estis iniciatitaj ĉe piedo de Maŝuk. Kaj
efektive, ĉio spiras ĉi tie per izoleco; ĉio estas ĉi tie mistera;
kaj densaj branĉo-tegmentoj de tiliaj aleoj sin klinintaj super
la fonto, kiu brue kaj ŝaŭme falante de unu ŝtonego al la alia
tratranĉas sian fluejon inter verdantaj montoj; kaj fendegoj,
plenaj de obskuro kaj silento, kies branĉoj diskuras de ĉi tie
ĉiuflanken; kaj freŝeco de aroma aero, pezigita per vaporaĵoj
de altaj sudaj herboj kaj blanka akacio, kaj la konstanta dolĉe
dormiga bruo de malvarmaj riveretoj, kiuj renkontinte unu la
alian en la fino de valo, konkorde kuras vete kaj fine sin ĵetas en
la riveron Podkumok. De tiu ĉi flanko la fendego estas pli vasta
kaj transformiĝas en verdan valeton; laŭ ĝi volviĝas polva vojo.
Ĉiufoje, kiam mi rigardas ĝin, al mi ŝajnas, ke veturas kaleŝo,
kaj el la fenestro de l’ kaleŝo rigardas rozkolora vizaĝeto. Jam
multaj kaleŝoj traveturis laŭ la vojo, sed tiu ne aperas. La
antaŭurbo, kiu situas post la fortikaĵo, pleniĝis de loĝantoj;
en la restoracio, konstruita sur la monteto, je kelkaj paŝoj de
mia loĝejo, vespere komencas flagri fajroj tra la duobla vico da
poploj; la bruo kaj glasa tinto disaŭdiĝas ĝis malfrua nokto.
Nenie oni trinkas tiom da kaĥetia vino kaj minerala akvo,
kiel ĉi tie.
Praktiki kune tiujn du metiojn
multaj ŝategas. Mi evitas tion.
51
Gruŝnickij ŝtormas kun sia bando ĉiutage en la gastejo kaj
min preskaŭ ne salutas.
Li nur hieraŭ alveturis kaj jam sukcesis kvereli kun tri
maljunuloj, kiuj volis enkuviĝi antaŭ ol li: definitive — malfeliĉoj
disvolvas en li militeman spiriton.
La 11an de junio.
Fine ili venis. Mi sidis ĉe la fenestro, kiam mi aŭdis bruon
de kaleŝo: mia koro ektremis… Kio ĝi estas?.. Ĉu povas esti, ke
mi enamiĝis?.. Mi estas tiel stulte kreita, ke oni povas atendi
tion de mi.
Mi tagmanĝis ĉe ili. La princino rigardis min tre tenere kaj ne
iras for de l’ filino… malbone! Sed kompense Vera ĵaluzas pri mi
kontraŭ la princidino! jen mi atingis la bonfarton! Kion ne faros
virino por ĉagrenigi la rivalinon? Mi memoras, ke unu ino ekamis
min pro tio, ke mi amis aliun. Estas nenio pli paradoksa ol virina
menso: estas tre malfacile konvinki virinon pri io ajn, oni devas
fari tiel, ke ili mem konvinku sin; la konsekvenco de argumentoj,
per kiuj ili neniigas siajn antaŭjuĝojn, estas tre originala; por
ellerni ilian dialektikon, oni devas renversi en sia menso ĉiujn
lernejajn regulojn de logiko. Ekzemple, argumentaro ordinara:
La viro amas min; sed mi estas edzino; sekve, mi ne devas
lin ami.
La argumentaro virina:
Mi ne devas ami lin, ĉar mi estas edzino; sed li amas min,
sekve…
Ĉi tie kelkaj punktoj, ĉar la prudento jam nenion diras, kaj
plejparte parolas lango, okuloj kaj poste koro, se tiu estas havata.
Kio okazus, se iam tiuj notoj trafus al okuloj de virino? —
Kalumnio! — ŝi krios indigne.
De kiam la poetoj skribas, kaj virinoj legas ilin (pro kio plej
profundan dankon al ili), oni ilin tiom da fojoj nomis anĝeloj,
ke efektive ili pro simplanimeco ekkredis al la komplimento, 
52
forgesante, ke la samaj poetoj pro mono gloris Neronon kiel
duondion…
Ne estas ĝustaloke, ke mi parolu pri ili kun tiom da kolero,
mi, kiu nenion en la mondo amis krom ilin, — mi, kiu ĉiam preta
estis oferi al ili trankvilon, ambicion, vivon… Sed mi ja ne en
paroksismo de angoro kaj ofendita memamo penas deŝiri de ili
la sorĉan tegilon, tra kiun penetras nur kutimiĝinta rigardo. Ne,
ĉio, kion mi diras pri ili, estas nur sekvo de
Malvarmaj de la mens’ observoj
kaj de la kor’ amara not’.
Virinoj devus deziri, ke ĉiuj viroj konu ilin same bone, kiel
mi, ĉar mi amas ilin centoble pli ekde la tempo, kiam mi ne timas
ilin kaj komprenis iliajn etajn malfortaĵojn.
Ale: Verner komparis antaŭnelonge virinojn kun la sorĉita
arbaro, pri kiu rakontas Tasso en sia “Liberigita Jerusalemo”, “Nur
alpaŝu, — li diris, — kaj vin impetos de ĉiuj flankoj tiaj timoj, ke
dio savu: devo, fiero, deco, ĝenerala opinio, moko, malestimo…
Oni devas ne rigardi, sed iri rekten; iom-post-iom la monstroj
malaperas kaj malfermiĝas antaŭ vi la milda kaj hela herbejeto,
meze de kiu floras verda mirto. Kontraŭe estos plago, se ĉe la
unuaj paŝoj ektremos via koro kaj vi rigardos returnen.”
La 12an de junio.
La hodiaŭa vespero estis abunda de okazintaĵoj. Proksimume
tri verstojn de Kislovodsko en fendego inter montoj, kie
fluas Podkumok, estas roko, nomata Ringo; ĝi estas pordego
kreita de la naturo mem; ĝi baŭmas sur alta monteto, kaj la
subiranta suno lancas tra ĝin sian lastan firman rigardon al la
mondo. Multnombra kavalkado sin direktis tien por rigardi la
sunsubiron tra la flama fenestro. Neniu el ili verdire pensis pri
la suno. Mi rajdis apud la princidino; dum returna vojo necesis 
53
transi Podkumokon vade. Montaj riveretoj eĉ plej malprofundaj
estas danĝeraj precipe pro tio, ke ilia fundo estas perfekta
kalejdoskopo: ĉiutage sub premo de ondoj ĝi ŝanĝiĝas: kie
hieraŭ estis ŝtono, hodiaŭ estas kavo. Mi prenis la ĉevalon de la
princidino perbride kaj kondukis ĝin en la akvon, kiu ne atingis
eĉ genuojn; ni komencis malrapide nin movi diagonale kontraŭ
la fluo. Oni tre bone konas, ke vadante trans rapidaj riveretoj
oni ne devas rigardi la akvon, ĉar tuj venas kapturniĝo. Mi
forgesis averti pri tio la princidinon Mary.
Ni estis jam en mezo, en plej rapidfluo, kiam subite ŝi
ekbalanciĝis ensele. “Mi vertiĝas!” — ŝi diris malfortvoĉe… Mi
rapide kliniĝis al ŝi, ĉirkaŭvolvis per brako ŝian fleksan talion.
“Rigardu supren! — mi flustris al ŝi. — Ne gravas, nur ne timu;
mi estas kun vi”.
Al ŝi fariĝis pli bone; ŝi volis liberiĝi de mia brako, sed mi
ankoraŭ pli forte ĉirkaŭvolvis ŝian mildan, molan torson: mia
vango preskaŭ tuŝis ŝian vangon. Ĝi radiis flamon.
— Kion vi faras kun mi?.. Dio mia!..
Mi ne atentis ŝian tremeton kaj konfuziĝon, kaj miaj lipoj
tuŝis ŝian delikatan vangeton; ŝi ektremis, sed nenion diris; ni
rajdis la lastaj: neniu vidis. Kiam ni surgrimpis la bordon, ĉiuj
ektrotis. La princidino detenis sian ĉevalon; mi restis apud ŝi;
estis vidate, ke ŝin maltrankviligas mia silento, sed mi ĵuris diri
neniun vorton — pro scivolo. Mi volis vidi, kiel ŝi eliĝos el la
embarasa situacio.
— Aŭ vi min malestimas aŭ tre amas! — ŝi diris fine per
voĉo, en kiu estis larmoj. — Povas esti, ke vi volas primoki min,
eksciti mian animon, kaj poste forlasi… Tio estus tiel malnobla,
tiel perfida, ke nur sola supozo… Ho, ne! Ĉu vere, — ŝi aldonis
per la voĉo de tenera konfido, — ĉu vere, en mi estas nenio, kio
ekskludus la estimon? Vian arogan agon… mi devas, mi devas
pardoni al vi, ĉar mi permesis… Respondu do, diru, mi volas aŭdi
vian voĉon!..
En ŝiaj lastaj vortoj estis tioma virina senpacienco, ke mi
nevole ridetis. Feliĉe komencis krepuskiĝi… Mi nenion respondis…
54
— Vi silentas? — ŝi daŭrigis. — Vi, eble, volas, ke mi la unua
diru, ke mi vin amas?
Mi silentis…
— Ĉu vi volas tion? — ŝi daŭrigis, haste sin turninte al mi…
En la decidemo de ŝiaj rigardo kaj voĉo estis io timiga…
— Kial do? — mi respondis, levinte la ŝultrojn.
Ŝi vipis sian ĉevalon kaj eksagis laŭ la mallarĝa kaj danĝera
vojo. Tio okazis tiel rapide, ke mi apenaŭ sukcesis atingi ŝin,
kaj vere, nur kiam ŝi jam aliĝis al la cetera societo. Ĝis la hejmo
mem ŝi parolis kaj ridis ĉiuminute. En ŝiaj vortoj estis io febra;
min ŝi ne rigardis eĉ unu fojon. Ĉiuj rimarkis tiun neordinaran
gajecon, kaj la princino interne ĝojis, rigardante sian karan
filinon, kaj la kara filino havis simple nervan paroksismon. Ŝi
estis pasigonta la nokton sen dormo kaj plorante. La penso liveras
al mi neamplekseblan ĝuon: estas minutoj, kiam mi komprenas
Vampiron… Kaj ankoraŭ mi famas esti bonkorulo kaj aspiras
tiun nomon!
Deĉevaliĝinte, la sinjorinoj supreniris al la princino, mi
estis emociita kaj galopis en montojn por dispeli la pensojn,
svarmantajn en mia kapo. La rosa vespero spiris per ebriiga
freŝo. La luno leviĝis el post malhelaj montopintoj. Ĉiu paŝo de
mia neforĝita ĉevalo obtuze reeĥis en la kvieto de fendegoj; ĉe
la akvofalo mi trinkigis la ĉevalon, avide enspiris du-tri fojojn
freŝan aeron de l’ suda nokto kaj startis returnen. Mi veturis tra
la suburbo. Lumoj en fenestroj komencis estingiĝi; sentineloj
ĉe la remparo de l’ citadelo kaj kozakoj en ĉirkaŭurbaj pikedoj
longsone intervokiĝis…
En unu domo de l’ suburbo, konstruita ĉe rando de ravino,
mi rimarkis neordinaran lumon. De tempo al tempo aŭdiĝis
senkonkorda parolado kaj krioj malkovrantaj militistan
festeneton. Mi deĉevaliĝis kaj kaŝe aliris al fenestro. Neplene
fermita ŝutro permesis al mi vidi la festantojn kaj distingi iliajn
vortojn. La parolo estis pri mi. La dragona kapitano, ardigita per
vino, frapis la tablon per pugno, postulante atenton.
— Sinjoroj! — li diris, — ĝi neniel taŭgas. Necesas edifi 
55
Peĉorin-on. Tiuj peterburgaj flugdandoj ĉiam fanfarone fieras,
ĝis oni ilin frapas je nazo! Li pensas, ke nur li sola vivis en la
mondo, ĉar li portas ĉiam purajn gantojn kaj glaceigitajn botojn.
— Kaj kiom arogas lia supereca rideto! Kaj mi estas certa,
intercetere, ke li estas timulo, jes, timulo!
— Mi pensas same, — diris Gruŝnickij. — Li ŝatas elturniĝi per
ŝerco. Foje mi diris al li tiaĵon, ke aliu mortigus min surloke, sed
Peĉorin ĉion ŝercigis. Mi, memkompreneble, ne vokis lin dueli,
ĉar ĝi estis lia afero: kaj mi ne volis maldecigi min per tia rilato…
— Gruŝnickij koleras pro tio, ke li forkonkeris de li la
princidinon, — iu diris.
— Jen kion oni elpensis! Mi, vere, iome amindumis la
princidinon, sed tuje ĉesis, ĉar mi ne volas edziĝi, sed kompromiti
fraŭlinon ne estas en miaj reguloj.
— Jes, mi vin certigas, ke li estas eminenta timulo, tio estas
Peĉorin, sed ne Gruŝnickij, — kaj Gruŝnickij estas belheroo, kaj ale
mia vera amiko, — diris denove la dragona kapitano. — Sinjoroj!
Ĉu iu defendas lin ĉi tie? Neniu? Bonege! Ĉu vi volas elprovi lian
kuraĝon? Tio vin amuzos…
— Ni volas, sed kiel?
— Jen aŭskultu: Gruŝnickij estas precipe kolera kontraŭ li
— al li la unua rolo! Li alkroĉiĝos al ajna stultaĵo kaj provokos
Peĉorinon dueli… Atendu. Jen en kio estas la artifiko… Li
provokos dueli, bone! Ĉio ĉi — la provoko, preparoj, kondiĉoj
estos kiom eble plej solenaj kaj teruraj — ĉion aranĝi mi prenas
al mi; mi estos via sekundanto, mia kompatinda amiko! Bone!
Nur jen kie estas la ruzaĵo: ni ne enmetos kuglojn en la pistolojn.
Mi vin certigas, ke Peĉorin ektimos — mi starigos ilin je distanco
de ses paŝoj, diablo prenu! Ĉu vi konsentas, sinjoroj?
— Bonege elpensite, ni konsentas! Kial ne? — aŭdiĝis de
ĉiuj flankoj.
— Kaj vi, Gruŝnickij?
Mi atendis kun tremeto la respondon de Gruŝnickij; malvarma
kolero ekposedis min ĉe la penso, ke se ne okazus la hazardo, mi
povus esti ridigilo por tiuj stultuloj. Se Gruŝnickij ne konsentus, 
56
mi min ĵetus sur lian kolon. Sed post ioma silento, li stariĝis de
sia loko, etendis brakon al la kapitano kaj diris tre grave: “Bone,
mi konsentas”.
Estas malfacile priskribi jubilon de la tuta honesta kompanio.
Mi revenis hejmen en posedo de du malsimilaj sentoj. La
unua estis malĝojo. Pro kio ili ĉiuj malamegas min? — Mi pensis.
— Pro kio? Ĉu mi iun ofendis? Ne. Ĉu vere mi apartenas al la aro
da homoj, kies sola aspekto naskas malfavoron? Kaj mi sentis,
ke venena kolero iom post iom plenigis mian animon. “Gardu
vin, sinjoro Gruŝnickij! — mi diris, promenante tien-reen en la
ĉambro: kun mi oni tiel ne ŝercas. Vi povas multon pagi pro
aprobo de viaj stultaj kamaradoj. Mi ne estos ludilo por vi!”
Mi ne dormis la tutan nokton. Al la mateno mi estis flava
kiel bergamoto.
Matene mi renkontis la princidinon ĉe la puto.
— Ĉu vi estas malsana? — ŝi diris, fikse rigardante min.
— Mi ne dormis la tutan nokton.
— Ankaŭ mi… mi kulpigis vin… povas esti vane? Sed klarigu
vin, mi povas pardoni al vi ĉion…
— Ĉu ĉion?
— Ĉion… nur diru veron… nur pli rapide… Ĉu vi vidas, ke
mi multe pensis, penante klarigi, pravigi vian konduton; eble,
vi timas obstaklojn flanke de miaj gepatroj… tio ne gravas…
kiam ili ekscios… (ŝia voĉo ektremis) mi ilin petpersvados. Aŭ
via propra stato… sed sciu, ke mi povos ĉion oferi por la homo,
kiun mi amas… Do, respondu tuj, havu kompaton… Vi min ne
malestimas, ĉu ne?
Ŝi kaptis min je mano.
La princino iris antaŭe kun la edzo de Vera kaj nenion vidis;
sed min povis vidi promenantaj malsanuloj, la plej scivolaj
ĉikanuloj el ĉiuj scivolemuloj, kaj mi rapide liberigis mian manon
el ŝia pasia premo.
— Mi diros al vi la tutan veron, — mi respondis al la
princidino, — mi ne provos min pravigi, nek klarigi miajn agojn.
Mi ne amas vin.
57
Ŝiaj lipoj milde paliĝis…
— Lasu min, — ŝi diris apenaŭ distingeble.
Mi levis la ŝultrojn, turnis min kaj foriris.
La 14an de junio.
Kelkiam mi malestimas min… ĉu ne pro tio ankaŭ mi
malestimas aliujn?.. Mi iĝis senkapabla al noblaj elanoj; mi
timas ŝajni ridinda al mi mem. Aliu je mia loko proponus al la
princidino son coeur et son fortune1
, sed super mi la vorto “edziĝi” havas magian potencon; kiel ajn pasie mi amas la virinon,
nur ŝi sentigas, ke mi devas edziĝi al ŝi — adiaŭ la amo! Mia koro
transformiĝas en ŝtonon, kaj nenio povas vivigi ĝin denove. Mi
estas preta al ajna ofero, krom tiu; dudek fojojn mian vivon, eĉ
la honoron, mi metos sur la karton… sed mian liberon mi ne
vendos. Kial mi tiel aprezas ĝin? Kion mi havas en ĝi?.. Kien mi
min preparas? Kion mi atendas de l’ estonto?.. Vere, absolute
nenion. Ĝi estas iu denaska timo, neklarigebla antaŭsento…
Ja ekzistas la homoj, kiuj senkonscie timas araneojn, blatojn,
musojn… Ĉu konfesi?.. Kiam mi estis infano, unu maljunulino
orakolis pri mi al la patrino: ŝi aŭguris al mi la morton de
malbona edzino; ĝi min tiam profunde mirigis: en animo mia
naskiĝis nevenkebla malamo al edziĝo… Kaj dume, io diras al
mi, ke la aŭguro efektiviĝos; almenaŭ mi penos, ke ĝi efektiviĝu
kiom eble plej malbaldaŭ.
La 15an de junio.
Hieraŭ venis ĉi tien artifikisto Apfelbaum. Sur la pordo de l’
restoracio aperis longa afiŝo, anoncanta al plej respektata publiko
pri tio, ke suprenomita mirinda artifikisto, kemiisto kaj optikisto
1 siajn koron kaj fortunon (fr.).
58
havas honoron prezenti luksan spektaklon je la oka vespere en
la halo de nobela kunvenejo (alivorte — en la restoracio); biletoj
kostas po du rubloj kun duono.
Ĉiuj estas spektontaj la mirindan artifikiston; eĉ la princino
Ligovskaja, malgraŭ tio, ke ŝia filino malsanas, prenis bileton
por si.
Hodiaŭ post la tagmanĝo mi iris preter la fenestroj de Vera;
ŝi sidis en la balkono sola; al miaj piedoj falis noto:
“Hodiaŭ je la deka vespere venu al mi laŭ la granda ŝtuparo;
mia edzo forveturis en Pjatigorskon kaj nur matene revenos.
Miaj servistoj kaj ĉambristinoj ne estos hejme: mi disdonis al
ili biletojn, ankaŭ al geservistoj de l’ princino. Mi atendas vin;
venu nepre”.
— Ha, jen do! — mi pensis, — fine okazis laŭ mia deziro.
Je la oka mi iris spekti la artifikiston. La publiko kunvenis al
la naŭa; la spektaklo komenciĝis. En la malantaŭaj vicoj de seĝoj
mi rekonis lakeojn kaj ĉambristinojn de Vera kaj de la princino.
Ĉiuj estis tie plennombre. Gruŝnickij kun lorneto sidis en la
unua vico. La artifikisto sin adresis al li ĉiufoje, kiam li bezonis
naztukon, horloĝon, ringon kaj ceteron.
Gruŝnickij ne salutas min jam dum kelka tempo, kaj hodiaŭ
du-tri fojojn li rigardis min sufiĉe aroge: ĉio ĉi estos memorigita
al li, kiam venos tempo de kvitiĝo.
Antaŭ la deka mi stariĝis kaj eliris.
Ekstere estis mallume, kiel ĉe blindulo. Pezaj malvarmaj
nuboj kuŝis sur pintoj de ĉirkaŭaj montoj; nur de tempo al tempo
la mortanta vento bruis inter pintoj de poploj, ĉirkaŭantaj la
restoracion; ĉe ĝiaj fenestroj svarmis popolo. Mi malsupreniris
la monton kaj sin turninte al la pordego, plirapidigis la paŝojn.
Subite ekŝajnis al mi, ke iu sekvas min. Mi haltis kaj ĉirkaŭrigardis.
En mallumo estis neeble ion distingi; tamen pro singardo
mi ĉirkaŭiris la domon, kvazaŭ promenante. Dum mi pasis la
fenestrojn de l’ princidino, mi ekaŭdis denove paŝojn post mi;
homo, volvita en kapoton, kuris preter mi. Tio atentigis min;
tamen mi ŝtele aliris al la perono kaj haste kuris sur la malluma 
59
ŝtuparo. La pordo malfermiĝis; malgranda maneto kaptis mian
manon…
— Neniu vin vidis? — flustris Vera, sin preminte al mi.
— Neniu!
— Ĉu vi kredas, ke mi amas vin? Ho, mi tiel longe hezitis,
longe turmentiĝis, sed vi igas min fari ĉion, kion vi volas.
Ŝia koro forte batis, la manoj estis malvarmaj, kvazaŭ glacio.
Komenciĝis riproĉoj, ĵaluzo, plendoj; ŝi postulis, ke mi ĉion
konfesu al ŝi, dirante, ke ŝi kun preteco eltenos mian perfidon,
ĉar ŝi volas nur solan aĵon, mian feliĉon. Mi tion ne plene kredis,
sed trankviligis ŝin per ĵuroj, promesoj kaj cetero.
— Do vi ne edziĝos al Mary? Vi ŝin ne amas?.. Kaj ŝi pensas…
ĉu vi scias, ke ŝi enamiĝis al vi ĝis freneziĝo, kompatinda!
* * *
Ĉirkaŭ la dua postnoktmeze, mi malfermis fenestron kaj,
liginte kune du ŝalojn, malsupreniĝis de l’ supra balkono al la
malsupra, min tenante je kolono. En la ĉambro de l’ princidino
ankoraŭ estis lumo. Io puŝis min al la fenestro. La kurteno estis
ne plene tegita, kaj mi povis ĵeti rigardon en la internon de l’
ĉambro. Mary sidis sur sia lito, krucmetinte la brakojn sur la
genuoj; ŝiaj densaj haroj estis ordigitaj sub la nokta kufo kun
rande alkudrita punto; granda punca tuko kovris ŝiajn blankajn
ŝultrojn, kaj la etaj piedoj estis kaŝitaj en buntaj persaj pantofloj.
Ŝi sidis senmove, mallevinte la kapon al la brusto; antaŭ ŝi sur
la tableto estis malfermita libro, sed ŝiaj okuloj, senmovaj kaj
plenaj de neesprimebla angoro, ŝajnis centan fojon trakuri la
saman paĝon, dum ŝiaj pensoj estis malproksime…
Tiuminute iu moviĝis post la arbusto. Mi saltis de l’ balkono
sur herbotavolon. Ies nevidata mano kaptis min je ŝultro.
— Ha! — diris kruda voĉo, trafis!.. Do vi scios, kiel nokte iri
al princidinoj!..
— Tenu lin firme! — kriis aliu, saltinta el post angulo.
Estis Gruŝnickij kaj la dragona kapitano.
60
Mi frapis la lastan per pugno en kapon, faligis lin kaj impetis
en arbustojn. Ĉiuj vojetoj de l’ ĝardeno, kovranta deklivon antaŭ
niaj domoj, estis al mi konataj.
— Ŝtelistoj! Alarmon!.. — ili kriis; aŭdiĝis fusila pafo;
fumanta kartoĉŝtopaĵo falis al miaj piedoj.
Post unu minuto mi jam estis en mia ĉambro, senvestiĝis
kaj kuŝiĝis. Apenaŭ mia lakeo ŝlosis la pordon, frapis en mian
pordon Gruŝnickij kaj la kapitano.
— Peĉorin! Ĉu vi dormas? Ĉu vi estas ĉi tie?.. — kriis la
kapitano.
— Mi dormas, — mi respondis malafable.
— Leviĝu! Ŝtelistoj!.. Ĉerkesoj…
— Mi havas korizon, — mi respondis, — mi timas malvarmumi.
Ili foriris. Vane mi respondis al iliaj vokoj; ili serĉus min
ankoraŭ unu horon en la ĝardeno. Dume la alarmo leviĝis terura.
El la citadelo alrajdis kozako. Ĉio ekmoviĝis; oni komencis serĉi
ĉerkesojn en ĉiuj arbustoj, kaj, memkompreneble, nenion trovis.
Sed multaj, verŝajne, restis kun firma konvinko, ke se la garnizono
elmontrus pli da aŭdaco kaj urĝo, almenaŭ dudeko da rabistoj
restus surloke.
La 16an de junio.
Hodiaŭ matene ĉe la puto ĉiuj paroloj kaj konversacioj estis
pri la nokta atako de ĉerkesoj. Trinkinte la preskribitan nombron
de glasoj da narzana akvo, promeninte dekfoje tien-reen la
longan aleon, mi renkontis la edzon de Vera, kiu ĵus venis el
Pjatigorsko. Li prenis min subbrake, kaj ni iris en la restoracion
matenmanĝi; li terure maltrankviliĝis pri la edzino. “Kiel ŝi estis
timigita la ĵusan nokton! — li diris. — Kia mishazardo, ke ĝi
okazis ĝuste tiam, kiam mi forestis.” Ni sidiĝis matenmanĝi apud
la pordo, kondukanta en la angulan ĉambron, kie troviĝis deko da
gejunuloj, en kies nombro estis ankaŭ Gruŝnickij. La providenco
la duan fojon liveris al mi okazon subaŭskulti la konversacion, 
61
kiu estis destinonta lian sorton. Li mem ne vidis kaj sekve ne
povis suspekti intencon; sed tio nur pligrandigis lian kulpon en
miaj okuloj.
— Sed ĉu vere estis ĉerkesoj? — iu diris. — Ĉu iu vidis ilin?
— Mi rakontos al vi la tutan veron, — respondis Gruŝnickij,
— nur bonvolu ne perfidi min; jen kiel ĝi okazis: hieraŭ unu
homo, kiun mi ne nomos, venis al mi kaj rakontis, ke li vidis, ke
je la deka vespere iu ŝtele penetris en la domon de Ligovskaja’j.
Necesas atentigi vin, ke la princino estis ĉi tie, sed la princidino
— hejme. Jen ni duope tuj direktis nin sub la fenestrojn por insidi
la feliĉulon.
Mi konfesas, ke mi ektimis: kvankam mia kunkonversacianto
estis tre okupita pri sia matenmanĝo, li povus ekaŭdi la aĵojn
por si neagrablajn, se hazarde Gruŝnickij divenus la veron, sed
blindigita per ĵaluzo, li eĉ ne suspektis ĝin.
— Jen ĉu vi vidas, — daŭrigis Gruŝnickij, — ĝuste ni faris,
kunpreninte fusilon, ŝarĝitan per blanka kartoĉo nur por timigi.
Ĝis la dua nokte ni atendis en la ĝardeno. Fine — nur ja dio
mem scias, de kie, — li aperis, sed ne el fenestro, ĉar ĝi ne estis
malfermata, sed, evidente, li eliris tra la vitra pordo, malantaŭ la
kolono, — fine, mi diras, mi vidis, ke iu descendas de l’ balkono…
Kia princidino? Ĉu? Nu, mi konfesu, ke la moskvaj fraŭlinoj bele
montras sin! Post tio, kion oni povas kredi? Ni volis kapti lin,
sed li elŝiriĝis kaj kvazaŭ leporo impetis en arbustojn; tiam mi
pafis en lin.
Ĉirkaŭ Gruŝnickij aŭdiĝis indignetaj voĉoj de malkonfido.
— Ĉu vi ne kredas? — li daŭrigis. — Mi donas al vi honestan
noblan vorton, ke ĉio ĉi estas plej justa vero, kaj por pruvi ĝin
al vi, mi, se vi volas, nomos la sinjoron.
— Diru, diru, kiu do li estas? — aŭdiĝis de ĉiuj flankoj.
— Peĉorin, — respondis Gruŝnickij.
Dum tiu momento li levis la okulojn: mi staris en la pordo
vid-al-vide de li; li terure ruĝiĝis. Mi alpaŝis al li kaj diris
malrapide kaj distinge:
— Al mi estas tre domaĝe, ke mi eniris post kiam vi jam 
62
donis honestan vorton por konfirmi la plej hidan kalumnion. Mia
ĉeesto maldevigus vin fari ankoraŭ unu malnoblaĵon.
Gruŝnickij saltis de loko kaj estis krevonta.
— Mi petas vin, — mi diris per la sama tono, — mi petas
vin senprokraste tuj rezigni viajn vortojn: vi ja tro bone scias,
ke ĝi estas elpensaĵo. Mi ne pensas, ke indiferenteco de l’ virino
al viaj brilaj dignoj meritis tian teruran venĝon. Pripensu bone:
insistante pri via aserto, vi perdas rajton konsideri vin nobla
homo kaj riskas per la vivo.
Gruŝnickij staris antaŭ mi, mallevinte la okulojn, en forta
emociiĝo. Sed la batalo inter konscienco kaj memamo estis
mallonga. La dragona kapitano, sidinta apud li, kubutis lin; li
tremis kaj rapide respondis al mi, ne levante la okulojn:
— Kara sinjoro, kiam mi diris, mi tiel pensis kaj pretas ripeti…
Mi ne timas viajn minacojn kaj estas preta al ĉio.
— La lastan vi jam pruvis, — mi respondis al li malvarme
kaj preninte subbrake la dragonan kapitanon, eliris el la ĉambro.
— Kion vi volas? — demandis la kapitano.
— Vi estas amiko de Gruŝnickij kaj, verŝajne, vi estos lia
sekundanto?
La kapitano klinis la kapon tre grave.
— Vi konjektis, — li respondis, — mi eĉ estas devigita iĝi lia
sekundanto, ĉar la ofendo, lancita al li, koncernas ankaŭ min —
mi estis kun li hieraŭ nokte, — li aldonis, rektigante sian ĝibeman
torson.
— Ho! Do estas vi, kiun mi frapis tiel mallerte surkape.
Li flaviĝis, bluiĝis; kaŝita kolero bildiĝis sur lia vizaĝo.
— Mi havos la honoron sendi al vi hodiaŭ mian sekundanton,
— mi aldonis, kapsalutante tre afable kaj ŝajnigante senatenton
al lia furiozo.
Sur la perono de l’ restoracio mi renkontis la edzon de Vera.
Verŝajne li atendis min.
Li kaptis mian manon kun la sento, simila al admiro.
— Nobla juna homo! — li diris kun larmoj en la okuloj. —
Mi ĉion aŭdis. Kia fiulo! Sendanka!.. Akcepti ilin post tio en la 
63
domon de respekto! Dank’ al dio, mi ne havas filinojn! Sed vin
rekompencos tiu ino, por kiu vi riskas per la vivo. Estu certa pri
mia modesteco ĝis inda tempo, — li daŭrigis. — Mi mem estis
juna kaj militservis; mi scias, ke en similajn aferojn oni ne devas
enmiksiĝi. Adiaŭ.
Kompatinda! Li ĝojas, ke li ne havas filinojn…
Mi iris rekte al Verner, trafis lin hejme kaj rakontis al li
ĉion — miajn rilatojn kun Vera kaj kun la princidino, kaj la
konversacion, subaŭskultitan de mi, el kiu mi eksciis intencon
de l’ sinjoroj stulte ŝerci kun mi, iginte min pafi per senkugla
kartoĉo. Sed nun la afero eliris la limojn de l’ ŝerco: ili, verŝajne,
ne atendis tian finalon.
La doktoro konsentis esti mia sekundanto; mi faris al li
kelkajn instrukciojn rilate la kondiĉojn de la duelo. Li devis
insisti, ke la afero pasu kiel eble plej sekrete, ĉar, kvankam mi
ĉiam ajn pretas riski mian vivon, sed mi neniom emas difekti
por ĉiam mian estonton en la ĉi tiea mondo.
Post tio mi iris hejmen. Pasis unu horo, kaj la doktoro revenis
el sia vojaĝo.
— Tute definitive, kontraŭ vi estas komploto, — li diris. — Mi
renkontis la dragonan kapitanon ĉe Gruŝnickij kaj ankoraŭ unu
sinjoron, kies nomon mi ne memoras. Mi haltis por unu minuto
en la antaŭĉambro por demeti galoŝojn. Inter ili regis terura
bruo kaj disputoj… “Pro nenio mi konsentos! — diris Gruŝnickij.
— Li min ofendis publike; tiam estis tute alio…” — “Kia estas
via koncerno? — respondis la kapitano. — Mi ĉion prenas je
mi. Mi estis sekundanto en kvin dueloj, kaj mi bone scias kiel
ĉion ĉi aranĝi. Mi ĉion pripensis. Bonvolu nur ne malhelpi. Iom
timigi ne estas malbone. Kaj kial subigi sin al danĝero, se estas
eble eviti?..” — Tiuminute mi eniris. Ili subite eksilentis. Niaj
intertraktoj daŭris sufiĉe longe; fine ni decidis la aferon tiel:
proksimume je kvin verstoj de ĉi tie estas nevizitata fendego
inter montoj; ili veturos tien morgaŭ je la kvara horo matene,
kaj ni veturos tien duonhoron post ili; vi pafduelos je distanco
de ses paŝoj — tion postulis Gruŝnickij mem. Mortpafito estos 
64
imputita al ĉerkesoj. Nun jen kiujn suspektojn mi havas: ili, tio
estas la sekundantoj, evidente iom ŝanĝis sian antaŭan planon,
kaj volas ŝarĝi per kuglo nur la solan pistolon de Gruŝnickij. Tio
iom similas murdon, sed en la milita tempo, kaj precipe en azia
milito, ruzaĵoj estas permesitaj; nur Gruŝnickij ŝajnas esti pli
nobla, ol liaj kamaradoj. Kiel vi pensas? Ĉu ni devas montri al
ili, ke ni divenis?
— Pro nenio en la mondo, doktoro! Estu trankvila. Mi ne
malgajnos al ili.
— Kion do vi volas fari?
— Ĝi estas mia sekreto.
— Estu singarda, ne mistrafu… Ja estas distanco de ses paŝoj!
— Doktoro, mi atendas vin morgaŭ je la kvara horo; la ĉevaloj
estos pretaj… Adiaŭ.
Ĝisvespere mi sidis hejme en mia ĉambro, ŝlosinte la pordon.
Venis lakeo inviti min al la princino, — mi igis lin diri, ke mi
malsanas.
* * *
La dua horo de nokto… Mi ne povas ekdormi!.. Kaj tamen
necesus ekdormi, por ke morgaŭ ne tremu la mano. Cetere, de
ses paŝoj estas malfacile maltrafi. Ho! sinjoro Gruŝnickij! via
mistifikaĵo ne prosperos al vi… ni interŝanĝos la rolojn: nun mi
devos serĉi sur via vizaĝo indikojn de kaŝita timo. Kial vi mem
difinis tiujn fatalajn ses paŝojn? Vi pensas, ke mi sendispute
prezentos mian frunton al vi… sed ni lotos!.. kaj tiam… kio
okazos, se lia fortuno superos? Se mia stelo fine perfidos?.. Kaj
nemirinde: ĝi tiel longe servis fidele al miaj kapricoj.
Kion fari? Morti, do morti! La perdo por la mondo ne estos
granda. Kaj ankaŭ al mi mem efektive estas enue. Mi estas kvazaŭ
homo, oscedanta dum balo, kiu ne foriras dormi nur pro tio, ke
ankoraŭ ne alpordiĝis lia kaleŝo. Sed la kaleŝo pretas… adiaŭ!..
Trakurante en la memoro tutan mian pasinton, mi demandas
min nevole: por kio mi vivis? Por kia celo mi naskiĝis?.. Ha, 
65
evidente, ĝi ekzistis, kaj, verŝajne, estis al mi alta destino, ĉar
mi sentas en animo mia fortojn neamplekseblajn… Sed mi
ne divenis la destinon, mi estis forlogita de tentoj, vakaj kaj
sendankaj; el ilia forĝejo mi eliris hardita kaj malvarma kiel fero,
sed forkonsumis poreterne la ardon de noblaj streboj — la plej
bonan floron de l’ vivo. Kaj de tiu tempo, kiom da fojoj mi ludis
rolon de toporo en manoj de sorto! Kiel ekzekutilo mi falis sur
la kapon de l’ kondamnita viktimo, ofte sen kolero, ĉiam sen
bedaŭro… Mia amo al neniu portis feliĉon, ĉar mi nenion oferis
al tiuj, kiujn mi amis: mi amis por mi, por la propra plezuro;
mi nur kontentigis strangan soifon de l’ koro, avide devorante
iliajn sentojn, ilian teneron, iliajn ĝojojn kaj suferojn — kaj
neniam povis satiĝi. Tiel iu, angorigata de malsato, ekdormas en
senfortiĝo kaj vidas antaŭ si luksajn manĝaĵojn kaj ŝaŭmantajn
vinojn; li manĝegas en admiro la aerajn donojn de imago kaj al
li ŝajnas veni faciliĝo; sed post vekiĝo la revo malaperas… restas
duobligita malsato kaj malespero!
Kaj povas okazi, ke mi morgaŭ mortos!.. Kaj ne restos surtere
eĉ unu estaĵo, kiu komprenus min plene. Iuj konsideras min pli
aĉa, aliaj pli bona, ol mi efektive estas… Iuj diros: li estis bona
bravulo, aliaj — fiulo. Kaj tio kaj alio estos malvero. Ĉu post ĉio ĉi
valoras la penoj vivi? kaj tamen mi vivas — pleje pro scivolemo:
atendas ion novan… Ridinde kaj amare!

…Jam unu kaj duonan monaton mi estas en citadelo N.;
Maksim Maksimiĉ foriris ĉasi… mi estas sola; mi sidas ĉe fenestro,
grizaj nuboj kovris la montojn ĝispiede; la suno tra la nebulo
ŝajnas flava makulo. Estas malvarme; la vento fajfas kaj ŝancelas
ŝutrojn… Enue!.. Mi reprenos mian taglibron por daŭrigi ĝin,
interrompitan per tiom multaj strangaj eventoj.
Mi relegis la lastan paĝon: ridinde! Mi pensis morti; tio estis
neebla: ankoraŭ mi ne eltrinkis ĝisfunde la kalikon da suferoj,
kaj nun mi sentas, ke mi estas kondamnita ankoraŭ longe vivi.
66
Kiel klare kaj akre ĉio pasinta fandiĝis en mia memoro!
Neniu trajto, neniu nuanco estas fortrotita de l’ tempo!
Mi memoras, ke dum la nokto antaŭ la duelo mi ne dormis
eĉ unu minuton. Longe skribi mi ne povis: min ekposedis kaŝa
sentrankvilo. Preskaŭ dum unu horo mi paŝis en la ĉambro; poste
mi sidiĝis kaj malfermis la romanon de Walter Scott, kuŝintan
sur mia tablo: ĝi estis “Skotaj puritanoj”; komence mi legis kun
peno, poste forgesis min, logita de sorĉa fikcio… Ĉu vere al la
skota bardo en la transa mondo oni ne pagas ĉiun minuton da
ĝuo, kiun donacas lia libro?
Fine mateniĝis. Miaj nervoj trankviliĝis. Mi rigardis min en
la spegulo; senvigla paleco kovris mian vizaĝon, kiu konservis
postsignojn de turmenta sendormo; sed la okuloj, kvankam
en ringoj de bruna ombro, brilis fiere kaj senindulge. Mi restis
kontenta de mi mem.
Ordoninte seli la ĉevalon, mi min vestis kaj kuris al la banejo.
Merginte min en malvarman bobelaĵon de l’ narzana akvo, mi
sentis, kiel korpaj kaj animaj fortoj miaj estis revenantaj. Mi eliris
el la kuvo freŝa kaj vigla, kvazaŭ mi estus ironta al balo. Diru
post tio, ke la animo ne dependas de la korpo!..
Reveninte, mi trovis ĉe mi la doktoron. Li estis en griza
rajdpantalono, jako kaj ĉerkesa ĉapo. Mi ekridegis, vidinte la etan
figuron sub grandega vila ĉapo: lia vizaĝo, tute nemilitema, nun
estis ankoraŭ pli longa, ol kutime.
— Kial vi estas tiom malĝoja, doktoro? — mi diris al li. — Ĉu
vi ne akompanis homojn centfoje en la transan mondon kun
granda indiferento? Imagu, ke mi havas inflamon de galo; mi
povas resaniĝi, povas ankaŭ morti; unu kaj alio estas ordinara
afero; penu rigardi min kiel pacienton, posedatan de malsano,
ankoraŭ nekonata al vi, — kaj tiam via scivolo estos ekscitita
ĝis la plej alta grado; vi povas nun fari pri mi kelkajn gravajn
fiziologiajn observojn… Ĉu la atendo de perforta morto ne estas
jam vera malsano?
La penso mirigis la doktoron, kaj li iĝis gaja.
Ni sidiĝis sur ĉevalojn, Verner kroĉiĝis al bridoj per ambaŭ 
67
manoj, kaj ni startis, rapide pretertrotis la citadelon, la suburbon
kaj enrajdis en la intermonton, laŭ kiu serpentis la vojo, duone
superkreskita de alta herbo kaj ofte transirata de brua rivereto,
kiu estis transrajdenda vade je granda malespero de la doktoro,
ĉar lia ĉevalo ĉiufoje haltis en akvo.
Mi ne memoras matenon pli bluan kaj freŝan! La suno
apenaŭ sin montris el post verdaj pintoj, kaj la kunfandiĝo de l’
unua varmo de ĝiaj radioj kun la mortanta malvarmo de l’ nokto
influis ĉiujn sentojn per iu dolĉa langvoro; en la intermonton ne
penetris ankoraŭ la ĝoja radio de juna tago; ĝi origis nur pintojn
de rokoj, pendantaj de ambaŭ flankoj super ni; densafoliaj
arbustoj, kreskantaj en iliaj profundaj fendoj, ĉe la plej facila
spiro de vento supertuŝis per arĝenta pluvo. Mi memoras, ke
ĉi-foje mi ŝatis la naturon pli ol iam ajn antaŭe. Kiel scivole mi
koncentris rigardon al ĉiu rosero, tremanta sur larĝa vita folio
kaj reflektanta milionojn da spektraj radioj! Kiel avide rigardo
mia penis penetri en nebulan foron! Tie la vojo iĝis pli kaj pli
mallarĝa, la rokoj pli bluaj kaj timigaj, kaj fine, ili ŝajnis kuniri
en bare starantan muron. Ni rajdis senvorte.
— Ĉu vi skribis vian testamenton? — subite demandis Verner.
— Ne.
— Kaj se vi estos mortpafita?..
— La heredontoj mem troviĝos.
— Ĉu povas esti, ke vi ne havas amikojn, al kiuj vi volus sendi
vian lastan adiaŭon?..
Mi kapneis.
— Ĉu povas ne esti en la mondo virino, al kiu vi volus lasi
ion por memoro?..
— Ĉu vi volas, doktoro, — mi respondis al li, — ke mi
malfermu al vi mian animon?.. Ĉu vi vidas, ke mi jam eliris el
la aĝo, kiam mortante oni prononcas la nomon de sia amatino
kaj testamentas al la amiko flokon da pomaditaj aŭ nepomaditaj
haroj. Pensante pri proksima kaj ebla morto, mi konsideras nur
solan min; aliuj ne faras eĉ tion. La amikoj, kiuj morgaŭ forgesos
min aŭ, ankoraŭ pli malbone, inventos pri mi dio-scias-kiajn 
68
sensencaĵojn; la virinoj, kiuj brakumante alian viron, primokos
min por ne eksciti lian ĵaluzon kontraŭ la mortinto — dio estu
kun ili! El ŝtormo de vivo mi elportis nur kelkajn ideojn — kaj
neniun senton. Delonge jam mi vivas per la kapo, sed ne per
la koro. Mi pesas, analizas miajn pasiojn kaj agojn kun severa
scivolo, sed sen kompato. En mi estas du homoj: unu vivas en
plena senco de la vorto, aliu pensas kaj juĝas lin; la unua, eble,
post unu horo adiaŭos vin kaj la mondon poreterne, kaj la dua…
La dua?.. Rigardu, doktoro: ĉu vi vidas, ke sur la roko dekstre
nigras tri figuroj? Ŝajnas, ke tie estas niaj rivaloj?..
Ni ektrotis.
Ĉe piedo de l’ roko en arbustoj estis ligitaj tri ĉevaloj; ni
alligis samloke la niajn kaj mem grimpis laŭ mallarĝa vojeto
sur placeton, kie nin atendis Gruŝnickij kun la dragona kapitano
kaj la alia sekundanto, kiun oni nomis Ivan Ignatjeviĉ; lian
familinomon mi neniam aŭdis.
— Ni jam delonge atendas vin, — diris la dragona kapitano
kun ironia rideto.
Mi elpoŝigis la horloĝon kaj montris al li.
Li petis pardonon, dirante, ke lia horloĝo rapidas.
Kelkajn minutojn daŭris la embarasa silento; fine la doktoro
rompis ĝin, sin adresante al Gruŝnickij:
— Al mi ŝajnas, sinjoroj, — li diris, — ke vi ambaŭ, montrinte
la pretecon dueli kaj paginte tiamaniere ŝuldon al kondiĉoj de
honoro, povus nun klarigi kaj fini la aferon per paca vojo.
— Mi pretas, — mi diris.
La kapitano palpebrumis al Gruŝnickij, kaj tiu, opiniante, ke
mi timas, akceptis fieran aspekton, kvankam antaŭ tio malbrila
paleco kovris liajn vangojn. De tiu minuto, kiam ni venis,
li unuafoje levis la okulojn al mi; sed en lia rigardo estis iu
maltrankvilo, manifestanta internan lukton.
— Prezentu viajn kondiĉojn, — li diris, — kaj ĉion, kion mi
povas por vi fari, estu certa…
— Jen estas miaj kondiĉoj: vi nepre hodiaŭ publike rifuzos
de via kalumnio kaj petos mian pardonon…
69
— Kara sinjoro, mi miras, ke vi aŭdacas proponi al mi similajn
aĵojn?..
— Kion do mi povus proponi al vi krom tio?
— Ni duelpafos.
Mi levis la ŝultrojn.
— Jes, sed pripensu, ke unu el ni nepre estos mortpafita.
— Mi deziras, ke tiu estu vi…
— Kaj mi estas tute certa en la malo…
Li konfuziĝis, ruĝiĝis, poste kontraŭvole ekridegis.
La kapitano prenis lin subbrake kaj forkondukis flanken; ili
longe interflustris. Mi venis en sufiĉe pacema humoro, tamen ĉio
ĉi komencis furiozigi min.
Al mi proksimiĝis la doktoro.
— Atentu, — li diris kun evidenta sentrankvilo, — vi, verŝajne,
forgesis pri ilia komploto?.. Mi ne povas ŝarĝi pistolon, sed
tiuokaze… Vi estas stranga homo! Diru al ili, ke vi konas iliajn
intencojn, kaj ili ne kuraĝos… Kia volonto? Ili mortpafos vin
kiel birdon…
— Bonvolu ne maltrankviliĝi, doktoro, kaj atendu… Mi
aranĝis tiel, ke ilia flanko havos nenian avantaĝon. Lasu ilin
interflustri.
— Sinjoroj, tio iĝas enuiga! — mi diris al ili laŭte. — Dueli —
do dueli; vi havis tempon hieraŭ satkonversacii…
— Ni estas pretaj, — diris la kapitano. — Stariĝu, sinjoroj!..
Doktoro, bonvolu mezuri ses paŝojn…
— Stariĝu! — ripetis Ivan Ignatjeviĉ per kvikema voĉo.
— Permesu! — mi diris, — ankoraŭ unu kondiĉo: ĉar ni duelos
je morto, ni devas fari ĉion eblan por ke ĝi restu sekreto kaj ke niaj
sekundantoj estu liberigitaj de respondeco. Ĉu vi konsentas?..
— Plene.
— Do, jen kion mi elpensis. Ĉu vi vidas sur la pinto de l’
kruta monto, dekstre, mallarĝan placeton? De tie ĝis fundo estas
ĉirkaŭ tridek klaftoj, se ne pli; malsupre estas akraj ŝtonoj. Ĉiu
el ni stariĝos ĉe la rando mem de la placeto; tiamaniere eĉ facila
vundo estos mortiga: tio devas esti konforma al via deziro, ĉar 
70
vi mem difinis ses paŝojn. La vundito falos nepre malsupren kaj
frakasiĝos splitpece; la kuglon ekstraktos la doktoro, kaj tiam
estos tre facile klarigi la akcidentan morton per maltrafa salto.
Ni lotos pri la unua vico pafi. Konklude mi deklaras al vi, ke aliel
mi ne duelos.
— Akcepteble, mi pensas! — diris la kapitano, esprimoplene
rigardante al Gruŝnickij, kiu kapjesis signe de konsento. Lia
vizaĝo aliiĝis ĉiuminute. Mi tre malfaciligis lian staton. Pafante
sub ordinaraj kondiĉoj, li povus celi en mian kruron, facile
vundi min kaj kontentigi tiamaniere sian venĝemon, ne tro
ŝarĝante sian konsciencon; sed nun li devus pafi en aeron, aŭ
iĝi murdinto, aŭ fine forlasi sian malnoblan intrigon kaj subiĝi
al egala danĝero kun mi. Tiuminute mi ne volus esti lialoke.
Li forkondukis la kapitanon flanken kaj komencis ion diri al li
kun granda elokvento; mi vidis, kiel tremis liaj bluiĝintaj lipoj;
sed la kapitano forturnis sin de li kun malestima rideto. “Vi
estas stultulo, — li diris al Gruŝnickij sufiĉe laŭte, — nenion vi
komprenas! Ni iru, sinjoroj!”
Malvasta vojeto kondukis inter arbustoj al la krutaĵo; rokeroj
formis efemerajn ŝtupojn de la natura ŝtuparo, kroĉante nin je
arbustoj, ni komencis suprengrimpon. Gruŝnickij iris la unua, lin
sekvis liaj sekundantoj kaj mi postis kun la doktoro.
— Mi diras al vi, — diris la doktoro, forte preminte mian
manon. — Lasu min palpi la pulson!.. Oh-ho! Febra!.. Sed sur
la vizaĝo nenio estas rimarkebla… Nur la okuloj brilas pli hele,
ol kutime.
Subite brue ruliĝis etaj ŝtonoj al ni sub la piedojn. Kio okazis?
Gruŝnickij stumblis; la branĉo, al kiu li kroĉiĝis, estis rompita, kaj
li glitus malsupren surdorse, se liaj sekundantoj ne subtenus lin.
— Gardu vin! — mi kriis al li, — ne falu antaŭtempe; tio estas
malbona aŭguro. Rememoru Julion Cezaron!
Jen ni surgrimpis la pinton de l’ elstaranta roko; la placeto estis
kovrita per etgrajna sablo, kvazaŭ speciale por duelo. Ĉirkaŭe en
ora nebulo de l’ mateno grupiĝis montopintoj, kvazaŭ sennombra
brutaro, kaj Elbruso sude baŭmis kiel blanka blokego, ŝlosante 
71
la ĉenon de glaciaj pintoj, inter kiuj jam vagis fibrecaj nuboj,
alkurintaj de la oriento. Mi alpaŝis al la rando de l’ placeto kaj
rigardis malsupren, la kapo iom vertiĝis: tie malsupre ŝajnis esti
mallume kaj malvarme, kvazaŭ en tombo; muskokovritaj dentoj
de rokoj, disĵetitaj de ŝtormo kaj tempo, atendis sian predon.
La placeto, sur kiu ni estis duelontaj, formis preskaŭ korektan
triangulon. De l’ elstaranta angulo estis mezuritaj ses paŝoj kaj
estis decidite, ke la unua renkontonta la rivalan fajron, stariĝos
al la angulo mem dorse al la abismo; se li ne estos mortigita, la
rivaloj interŝanĝos la lokojn.
Mi decidis prezenti al Gruŝnickij ĉiujn avantaĝojn; mi volis
ekzameni lin; en lia animo povis vekiĝi fajrero de grandanimo,
kaj tiam ĉio aranĝiĝus favorafinale; sed memamo kaj malforta
karaktero estis triumfontaj… Mi volis doni al mi plenan rajton
ne indulgi lin, se la sorto pardonus min. Kiu ne kontraktis kun
sia konscienco sub tiuj kondiĉoj?
— Lotu, doktoro! — diris la kapitano.
La doktoro elpoŝigis arĝentan moneron kaj levis ĝin supren.
— Averso! — ekkriis Gruŝnickij haste, kiel homo, kiun subite
vekis amika puŝo.
— Reverso! — mi diris.
La monero ekflirtis kaj falis kun tinto, ĉiuj sin ĵetis al ĝi.
— Vi estas feliĉa, — mi diris al Gruŝnickij, — vi pafos la unua!
Sed memoru, ke se vi min ne mortigos, mi ne mistrafos — mi
ĵuras per vorto de honesto.
Li ruĝiĝis; al li estis honte mortigi senarman homon; mi
rigardis lin fikse; dum unu minuto ŝajnis al mi, ke li sin ĵetos
al miaj piedoj, petegante pardonon, sed kiel eblos konfesi tiom
malnoblan intrigon?.. Al li restis sola rimedo — pafi en aeron; mi
estis certa, ke li pafos en aeron! La sola aĵo nur povis malhelpi:
la penso, ke mi postulos la duan duelon.
— Tempo! — flustris al mi la doktoro, ŝirtirante la manikon,
— se vi nun ne diros, ke ni scias pri iliaj intencoj, ĉio pereos.
Rigardu, li jam ŝargas… se vi nenion diros, mi mem…
— Pro nenio en la mondo, doktoro! — mi respondis, retenante 
72
lin je brako. — Vi ĉion difektos; vi promesis al mi ne malhelpi…
Kia estas via afero? Eble mi volas esti mortpafita…
Li rigardis min kun miro.
— Nu, tiam alia afero!… Sed ne plendu kontraŭ mi en la
transa mondo…
Intertempe la kapitano ŝargis pistolojn, donis unu al
Gruŝnickij, kun rideto flustrinte al li ion, la alian — al mi.
Mi stariĝis al la angulo de l’ placeto, firme apoginte min per
maldekstra piedo kontraŭ ŝtono kaj klininte min iome antaŭen
por ne renversiĝi malantaŭen en okazo de facila vundo.
Gruŝnickij stariĝis kontraŭ mi kaj laŭ la signo komencis levi
la pistolon. Liaj genuoj tremis. Li celis rekte en mian frunton…
Neesprimebla furiozo ekbolis en mia brusto.
Subite li mallevis la tubon de l’ pistolo kaj paliĝinte kvazaŭ
tolo, sin turnis al sia sekundanto.
— Mi ne povas, — li diris obtuze.
— Timulo! — respondis la kapitano.
Aŭdiĝis pafo. Kuglo gratis mian genuon. Nevole mi faris
kelkajn paŝojn antaŭen por pli rapide foriĝi de la rando.
— Nu, mia kara Gruŝnickij, estas domaĝe, ke vi mistrafis!
— diris la kapitano. — Nun estas via vico, stariĝu do! Komence
brakumu min; ni jam ne intervidiĝos! — Ili ĉirkaŭprenis unu la
alian; la kapitano apenaŭ povis sin deteni de rido. — Ne timu,
— li aldonis ruze rigardante al Gruŝnickij, — ĉio estas bagatelo
en la mondo!.. Providenco — sen senco, sorto — koka beko, kaj
vivo — kopeko!
Post la tragedia frazo, dirita kun konvena graveco, li flanken
iris al sia loko; Ivan Ignatjeviĉ ankaŭ brakumis Gruŝnickijon, kaj
jen li restis sola vid-al-vide de mi. Mi ĝis nun penas klarigi al
mi, kiaspeca sento bolis tiam en mia animo; ĝi estis amaro de
ofendita memamo, kaj malestimo, kaj kolero naskiĝanta ĉe la
penso, ke tiu homo, nun kun tia certeco, kun tia trankvila arogo
rigardanta min, antaŭ du minutoj, sen risko de iu ajn danĝero
por si, volis mortpafi min kiel hundon, ĉar vundite en la kruron
iom pli forte, mi nepre falus de sur la roko.
73
Mi rigardis fikse en lian vizaĝon dum kelkaj minutoj, penante
rimarki almenaŭ facilan signon de pento. Sed al mi ŝajnis, ke li
retenis rideton.
— Mi konsilas al vi antaŭ la morto preĝi al dio, — mi diris
al li tiam.
— Ne zorgu pri mia animo pli ol pri via propra. Mi petas nur
pri unu aĵo: pafu pli rapide.
— Kaj vi ne rifuzas de via kalumnio? Ne petas mian
pardonon?.. Pripensu bone: ĉu nenion diras al vi la konscienco?
— Sinjoro Peĉorin! — ekkriis la dragona kapitano, — vi estas
ĉi tie ne por konfespreni, permesu al vi rimarki… Ni finu pli
rapide; mishazarde iu povas veturi tra la fendego kaj rimarki nin.
— Bone. Doktoro, aliru al mi.
La doktoro alpaŝis. Kompatinda doktoro! Li estis pli pala ol
Gruŝnickij antaŭ dek minutoj.
La sekvantajn vortojn mi prononcis intence kun paŭzoj,
laŭte kaj klare, kiel oni prononcas mortan kondamnon:
— Doktoro, la sinjoroj, verŝajne pro hasto, forgesis meti
kuglon en mian pistolon: mi petas ŝargi ĝin denove kaj tre bone!
— Ne povas esti! — kriis la kapitano: — ne povas esti! Mi
ŝargis ambaŭ pistolojn, eble el la via la kuglo povis elruliĝi… Tio
ne estas mia kulpo! Kaj vi ne rajtas reŝargi… neniun rajton… ĝi
estas absolute kontraŭregula ago; mi ne permesas…
— Bone! — mi diris al la kapitano — se tiel, mi duelos kun
vi laŭ la samaj kondiĉoj…
Li moderiĝis.
Gruŝnickij staris, mallevinte la kapon al la brusto, konfuzita
kaj malserena.
— Lasu ilin! — li diris fine al la kapitano, kiu volis elŝiri la
pistolon el manoj de l’ doktoro… — Ja vi mem scias, ke ili pravas.
Vane la kapitano faris al li diversajn signojn, Gruŝnickij ne
volis eĉ rigardi.
Intertempe la doktoro ŝargis la pistolon kaj transdonis al mi.
Vidinte tion, la kapitano kraĉis kaj piedfrapis:
— Vi estas stultulo, mia kara, — li diris, — banala stultulo!.. 
74
Se vi jam konfidis al mi, do obeu min en ĉio… Do laŭmerite al vi!
Mortaĉu, kvazaŭ muŝo… — Li forturnis sin kaj deirante grumblis:
— Kaj tamen ĝi estas absolute kontraŭregula ago.
— Gruŝnickij! — mi diris, — ankoraŭ estas tempo; rezignu
de via kalumnio, kaj mi pardonos al vi ĉion. Vi ne sukcesis min
trompi kaj moki, kaj mia digno estas kontentigita; ni ja estis
iam amikoj…
Lia vizaĝo eksplode ruĝiĝis, la okuloj ekbrilis.
— Pafu! — li respondis, — mi min malestimas kaj vin
malamegas. Se vi ne mortpafos min, mi vin ponardos nokte el
post angulo. Duope ni ne havas lokon surtere…
Mi pafis…
Kiam la fumo dissolviĝis, Gruŝnickij ne estis sur la placeto.
Nur facila polva nubeto ankoraŭ kolonis ĉe la rando de l’ krutaĵo.
Ĉiuj ekkriis per unu voĉo.
— Finita la comedia!1
 — mi diris al la doktoro.
Li ne respondis kaj forturnis sin kun teruro.
Mi levetis la ŝultrojn kaj adiaŭis la sekundantojn de
Gruŝnickij.
Descendante laŭ la vojeto, mi rimarkis inter rokfendoj la
sangan kadavron de Gruŝnickij. Mi senvole fermis la okulojn.
Malliginte la ĉevalon, mi lasis ĝin paŝi hejmen. Sur mia koro
kuŝis ŝtono. La suno ŝajnis al mi senbrila, ĝiaj radioj ne varmigis
min.
Ne atingante la suburbon, mi turnis la ĉevalon dekstren laŭ
la intermonto. Aspekto de homo estis al mi peniga: mi volis
esti sola. Lasinte la bridojn, mallevinte la kapon sur la bruston,
mi rajdis longe, fine mi trafis la lokon, tute al mi nekonatan;
mi turnis la ĉevalon reen kaj komencis serĉi vojon; la suno jam
subiris, kiam mi alrajdis Kislovodskon, turmentita sur turmentita
ĉevalo.
Lakeo mia diris al mi, ke venis Verner, kaj donis al mi du
leterojn: unu de li, la alian… de Vera.
1 La komedio estas finita! (it.).
75
Mi malfermis la unuan; ties enhavo estis la sekva:
“Ĉio estas aranĝita kiel eble plej bone: la korpo estas venigita
en kripligita stato, la kuglo estas ekstraktita el la brusto. Ĉiuj
estas certaj, ke la kaŭzo de l’ morto estas akcidento; nur la urba
komandanto, al kiu verŝajne estas konata via kverelo, balancis
la kapon, sed nenion diris. Kontraŭ vi estas neniuj pruvoj, kaj vi
povas dormi trankvile… se vi povas… Adiaŭ…”
Mi longe ne decidiĝis malfermi la duan noton… Kion ŝi povis
skribi al mi?.. Peza antaŭsento emociis mian animon.
Jen estas la letero, kies ĉiu vorto neforviŝeble gravuriĝis en
mia memoro:
“Mi skribas al vi en plena certeco, ke ni neniam plu
intervidiĝos. Antaŭ kelkaj jaroj, disiĝante, mi pensis same; sed
la ĉielo bonvolis provekzameni min duafoje; mi ne eltenis la
provon, mia malforta koro denove sklaviĝis al la konata voĉo… vi
ne malestimas min pro tio, ĉu ne? La nuna letero estas samtempe
adiaŭo kaj konfeso: mi estas devigita diri al vi ĉion, kio ariĝis
en mia koro de la tempo, kiam ĝi vin amas. Mi ne akuzas vin
— vi kondutis kun mi, kiel kondutus ĉiu viro: vi amis min kiel
propraĵon, kiel fonton de ĝojoj, alarmoj kaj angoroj, alternantaj
reciproke, sen kiuj la vivo estas enua kaj monotona. Mi tion
komprenis komence… Sed vi estis malfeliĉa, kaj mi oferis min,
esperante, ke iam vi aprezos mian oferon, ke iam vi komprenos
mian profundan teneron, ne dependantan de iuj ajn kondiĉoj.
Pasis multe da tempo de tiam: mi penetris en ĉiujn misterojn de
animo via… kaj konvinkiĝis, ke ĝi estis vana espero. Amare estis
al mi! Sed mia amo kunkreskis kun animo mia: ĝi malheliĝis,
sed ne estingiĝis.
“ Ni disiĝas poreterne; tamen vi povas esti certa, ke mi
neniam amos iun alian: mia animo forkonsumis je vi ĉiujn siajn
trezorojn, siajn larmojn kaj esperojn. Virino, unufoje aminta vin,
ne povas rigardi sen malestimo ceterajn virojn, ne pro tio, ke vi
estis pli bona ol ili, ho ne! Sed en via naturo estas io specifa,
nur por vi karakteriza, io fiera kaj mistera; en via voĉo, kion ajn
vi diru, estas potenco nevenkebla; neniu povas tiel konstante 
76
voli esti amata; en neniu la malbono estas tiel alloga; nenies
rigardo promesas tiom da beato; neniu povas pli bone utiligi
siajn avantaĝojn, kaj neniu povas esti tiel vere malfeliĉa, kiel vi,
ĉar neniu tiom penas konvinki sin en la malo.
“ Nun mi devas klarigi al vi la kaŭzon de mia hasta forveturo;
ĝi povas ŝajni al vi malgrava, ĉar ĝi koncernas nur min solan.
“ Hodiaŭ matene mia edzo venis al mi kaj rakontis pri via
kverelo kun Gruŝnickij. Evidente mia vizaĝo forte ŝanĝiĝis, ĉar
li longe kaj fikse rigardis en miajn okulojn; mi preskaŭ svenis ĉe
sola penso, ke vi hodiaŭ matene devas dueli, kaj ke mi estas la
kaŭzo de tio; al mi ŝajnis, ke mi freneziĝos… Sed nun, kiam mi
povas rezoni, mi estas certa, ke vi restos viva: ne estas eble, ke
vi mortu sen mi, neeblas! Mia edzo longe paŝis en la ĉambro; mi
ne scias, kion ĝuste li diris al mi, mi ne memoras, kion ĝuste mi
respondis al li… verŝajne mi diris, ke mi vin amas… Mi memoras
nur, ke al la fino de nia konversacio li ofendis min per terura
vorto kaj foriris. Mi aŭdis, ke li ordonis pretigi kaleŝon… Jen jam
tri horojn mi sidas ĉe la fenestro kaj atendas vian revenon… Sed
vi estas viva, vi ne povas morti!.. La kaleŝo estas preskaŭ preta…
Adiaŭ, adiaŭ… Mi pereis, — sed kiom tio valoras?.. Se mi povus
esti certa, ke vi ĉiam memoros min, mi eĉ ne diras pri amo, —
ne, nur memoros… Adiaŭ, oni paŝas… mi devas kaŝi la leteron…
“ Vi ja ne amas Mary, ĉu? Vi ne edziĝos al ŝi? Aŭskultu, vi
devas fari tiun oferon al mi; mi perdis pro vi ĉion en la mondo…”
Kvazaŭ freneza mi elsaltis sur la peronon, de tie al la selo de
mia Ĉerkeso, kiun oni kondukis tra la korto, kaj galopis tutanhele
laŭ vojo al Pjatigorsko. Mi pelis senindulge la finturmentitan
ĉevalon, kiu ronkante kaj ŝaŭmante sagis laŭ la ŝtona vojo.
La suno jam kaŝiĝis en nigra nubo, ripozante sur kresto de
okcidentaj montoj; en la fendego estis mallume kaj humide,
Podkumok, ŝtelfluante inter la ŝtonoj, hurlis obtuze kaj monotone.
Mi galopis, sufokiĝante pro senpacienco. La penso ne atingi ŝin
en Pjatigorsko martelis mian koron. Unu minuton, ankoraŭ unu
minuton. Ankoraŭ unu solan minuton vidi ŝin, adiaŭi, premi la
manon… Mi preĝis, malbenis, ploris, ridis… ne, nenio esprimos 
77
mian sentrankvilon, malesperon!.. Ĉe la ebleco perdi ŝin por ĉiam,
Vera iĝis por mi pli kara, ol io ajn en la mondo, — pli kara ol la
vivo, honoro, feliĉo! Dio scias, kiaj strangaj, kiaj furiozaj planoj
svarmis en mia kapo… Kaj intertempe mi galopis ĉiam plu, pelante
senindulge. Kaj jen mi rimarkis, ke mia ĉevalo spiras pli malfacile,
ĝi jam du-tri fojojn stumblis sur ebena loko… Restis kvin verstoj
ĝis Jessentuki — kozaka stacio, kie mi povus ŝanĝi ĉevalon.
Ĉio estus savita, se fortoj de mia ĉevalo sufiĉus por ankoraŭ
dek minutoj. Sed subite, galopante supren el malgranda ravino,
ĉe eliro de montoj, sur kruta turniĝo ĝi falis ruiniĝe surteren.
Mi haste saltis for, volis levi ĝin, ŝirtiris la bridon — sed vane:
apenaŭ aŭdebla ĝemo elŝiriĝis tra ĝiaj kunpremitaj dentoj; post
kelkaj minutoj ĝi mortis; mi restis sola en stepo, perdinta la
lastan esperon: mi provis paŝi — sed miaj kruroj ne tenis min;
finkonsumita per malkvietoj kaj sendorma nokto, mi falis sur
humidan herbon kaj ekploris kvazaŭ infano.
Kaj longe mi kuŝis senmove, kaj ploris amare, ne penante
deteni larmojn kaj singultojn, mi pensis, ke mia brusto krevos;
tuta mia firmeco, tuta mia malvarmeco — malaperis kvazaŭ fumo;
la animo senfortiĝis, prudento silentiĝis, kaj se tiun minuton iu
min vidus, li forturnus sin kun malestimo.
Kiam nokta roso kaj monta vento freŝigis mian ardantan
kapon, kaj pensoj venis en ilian kutiman ordon, mi komprenis, ke
vetkuri por atingi la pereintan feliĉon estas vane kaj senprudente.
Kion mi ankoraŭ bezonas? ŝin vidi? Ĉu ne ĉio estas finita inter
ni? Unu amara adiaŭa kiso ne riĉigos rememorojn, kaj post ĝi
nur estos pli malfacile al ni disiĝi.
Tamen al mi estis agrable, ke mi povis plori! Cetere la kaŭzo
de tio povus esti malagordo de nervoj, la nokto pasigita sen
dormo, du minutoj antaŭ pistola tubo kaj malplena stomako.
Ĉio pasas por plia bono! Tiu nova sufero, dirante per milita
lingvo, faris al mi feliĉan operacion. Plori estas sanige, kaj poste,
verŝajne, se mi ne rajdus kaj ne estus devigita dum la returna
vojo paŝi dek kvin verstojn, ankaŭ tiun nokton la dormo estus
for de miaj okuloj.
78
Mi revenis Kislovodskon je la kvina matene, ĵetis min en la
liton kaj dronis en dormon de Napoleono post Waterloo.
Kiam mi vekiĝis, ekstere estis jam mallume. Mi sidiĝis ĉe
malfermita fenestro, malbutonumis la stebitan jakon, kaj la
monta vento freŝigis mian bruston, ankoraŭ ne trankviligitan
per peza dormo de laco. Fore post la rivero, tra pintoj de densaj
tilioj, superombrantaj ĝin, flagris lumoj de l’ citadelo kaj suburbo.
En mia korto ĉio estis senmova kaj sensona, en la domo de la
princino estis mallumo.
Venis la doktoro: lia frunto estis sulkigita; kontraŭkutime li
ne etendis al mi la manon.
— De kie vi, doktoro?
— De l’ princino Ligovskaja; ŝia filino estas malsana —
senfortiĝo de nervoj… Sed ne pri tio temas, jen kio, la estraro
konjektis, kaj kvankam nenion oni povas pruvi definitive, tamen
mi konsilas al vi esti singarda. La princino hodiaŭ parolis al
mi, ke ŝi scias, ke vi duelis pro ŝia filino. Al ŝi ĉion rakontis
la maljunulo… kiel oni nomas lin?.. Li estis atestanto de via
kunpuŝiĝo kun Gruŝnickij en la restoracio. Mi venis averti vin.
Adiaŭ. Povas esti, ke ni ne plu intervidiĝos: oni forsendos vin ien.
Li haltis ĉe la sojlo: lin tentis deziro premi mian manon…
kaj se mi montrus por tio plej etan deziron, li sin ĵetus al mia
kolo; sed mi restis malvarma, kiel ŝtono, — kaj li eliris.
Jen kiaj estas homoj! Ĉiuj ili estas samaj: ili scias anticipe
ĉiujn fiajn flankojn de ago, helpas, konsilas, eĉ aprobas ĝin,
vidante neeblon de alia rimedo, kaj poste lavas la manojn kaj
sin forturnas kun indigno de tiu, kiu havis kuraĝon preni sur
sin la tutan ŝarĝon de respondeco. Ĉiuj ili estas samaj, eĉ la plej
bonaj, plej saĝaj!..
Matene de l’ sekvinta tago ricevinte ordonon de l’ supera
estraro direkti min al citadelo N., mi venis al la princino adiaŭi.
Ŝi estis mirigita, kiam al ŝia demando: ĉu mi estas dironta
al ŝi ion speciale gravan? — mi respondis, ke mi deziras al ŝi esti
feliĉa kaj ceteraĵojn.
— Kaj ni devas priparoli kun vi tre serioze.
79
Mi sidiĝis silente.
Estis tute klare, ke ŝi ne sciis de kio komenci; ŝia vizaĝo
ruĝ-bruniĝis, la pufaj fingroj tamburis kontraŭ la tablo; fine ŝi
komencis per stakatanta voĉo:
— Aŭskultu, sinjoro Peĉorin; mi pensas, ke vi estas nobla
homo.
Mi riverencis.
— Mi eĉ estas certa pri tio, — ŝi daŭrigis, — kvankam via
konduto estas iom dubinda; sed vi povas havi kialojn, kiujn mi ne
konas, kaj ĝuste ilin vi devas nun al mi konfesi. Vi defendis mian
filinon de l’ kalumnio, duelis pro ŝi, — sekve vi riskis vian vivon…
Ne respondu, mi scias, ke vi ne konfesos tion, ĉar Gruŝnickij
estas mortpafita (ŝi krucosignis). Dio pardonos lin — kaj, mi
esperas, ankaŭ vin!.. Tio min ne koncernas… Mi ne kuraĝas juĝi
vin, ĉar filino mia, kvankam senkulpe, estis la kialo de tio. Ŝi
ĉion diris al mi… mi pensas, ĉion: vi konfesis al ŝi amon… ŝi
same al vi (tiumomente la princino malfacile ekspiris). Sed ŝi
estas malsana, kaj mi estas certa, ke ĝi estas ne simpla malsano.
Sekreta angoro mortigas ŝin, ŝi ne konfesas, sed mi estas certa,
ke vi estas kaŭzo de tio… Aŭskultu: vi eble pensas, ke mi serĉas
gradojn, grandegan riĉon — malkrediĝu: mi volas nur feliĉon por
mia filino. Via nuna stato ne estas enviinda, sed ĝi pliboniĝos:
vi posedas havaĵon; vin amas mia filino, ŝi estas edukita tiel, ke
faros feliĉon de sia edzo. Mi estas riĉa, ŝi estas mia sola infano…
Diru, kio vin detenas?.. Vi ja komprenas, ke mi ne devus tion ĉi
diri al vi, sed mi fidas al via koro, via honoro: rememoru, ke ŝi
estas mia sola filino… la sola…
Ŝi ekploris.
— Princino, — mi diris, — al mi estas neeble respondi al vi;
permesu al mi priparoli kun via filino inter kvar okuloj…
— Neniam! — ŝi ekkriis, stariĝinte de l’ seĝo en ega emocio.
— Kiel vi volas, — mi respondis forironte.
Ŝi enpensiĝis, faris al mi mansignon, ke mi atendu, kaj eliris.
Pasis ĉirkaŭ kvin minutoj; mia koro forte batis, sed la pensoj
estis trankvilaj, la kapo malvarmis; kiel ajn mi serĉis en la brusto 
80
almenaŭ iun fajreron de amo al la ĉarma Mary, sed la penoj estis
vanaj.
La pordo malfermiĝis, kaj ŝi eniris. Dio mia! Kiel ŝi aliiĝis de
kiam mi ŝin vidis, kaj ĉu tio estis delonge?
Atinginte la mezon de l’ ĉambro ŝi ŝanceliĝis; mi saltis,
subtenis ŝin kaj kondukis al fotelo.
Mi staris kontraŭ ŝi. Ni longe silentis; ŝiaj grandaj okuloj,
plenigitaj de neesprimebla malĝojo, ŝajnis serĉi en la miaj ion
similan al espero; ŝiaj palaj lipoj vane penis rideti; ŝiaj delikataj
manoj, kunmetitaj sur genuoj, estis tiel malgrasaj kaj travideblaj,
ke mi ekkompatis ŝin.
— Princidino, — mi diris: — vi ja scias, ke mi mokis vin?.. Vi
devas malestimi min.
Sur ŝiaj vangoj aperis febra ruĝo.
Mi daŭrigis:
— Sekve, vi ne povas min ami…
Ŝi forturnis sin, apogis sin per kubutoj kontraŭ la tablo,
fermis la okulojn per mano kaj al mi ŝajnis, ke en ili ekbrilis
larmoj.
— Dio mia! — ŝi prononcis apenaŭ aŭdeble.
Tio iĝis netolerebla: post unu minuto mi falus al ŝiaj piedoj.
— Do, vi mem vidas, — mi diris per laŭeble firma voĉo kaj
kun altrudita rikaneto, — vi mem vidas, ke mi ne povas edziĝi al
vi. Se vi eĉ volus nun tion fari, vi baldaŭ pentus. Mia konversacio
kun via patrino devigis min intertrakti kun vi tiel sincere kaj
tiel krude; mi esperas, ke ŝi estas en falsa konvinko: vi povos
facile malkonvinki ŝin. Vi vidas, ke mi ludas en viaj okuloj la plej
mizeran, la plej aĉan rolon, kaj eĉ konfesas tion; jen estas ĉio,
kion mi povas por vi fari. Kiun ajn fian opinion vi ekhavos pri mi,
mi akceptos ĝin… Vi ja vidas, kiom aĉa mi estas antaŭ vi… ĉu ne,
se vi eĉ amis min ĝis nun, de tiu ĉi minuto vi min malestimas?
Ŝi sin turnis al mi pala, kiel marmoro, nur ŝiaj miraklaj
okuloj brilis.
— Mi malamegas vin… — ŝi diris.
Mi dankis, klinsalutis respektoplena kaj eliris.
81
Post unu horo kuriera triĉevala kaleŝo flugrapide portis
min el Kislovodsko. Kelkajn verstojn post Jessentuki mi rekonis
apud la vojo la kadavron de mia ventevigla ĉevalo; la selo estis
forprenita, verŝajne, de preterrajdanta kozako kaj anstataŭ la
selo sur ĝia dorso sidis du korvoj. Mi suspiris kaj forturnis min…
Kaj nun ĉi tie, en la enua citadelo, mi ofte, trakurante pense
la pasinton, demandas min: kial mi ne volis ekiri sur la vojo
malfermita al mi de la providenco, kie min atendus mildaj ĝojoj
kaj trankvila animo?.. ne, mi ne alkutimiĝos al tiu sorto! Mi
estas kiel maristo, naskita kaj kreskinta sur ferdeko de pirata
brigo: lia animo kunkreskis kun ŝtormoj kaj bataloj, kaj elĵetita
surborden, li enuas kaj langvoras, kiel ajn logas lin bosko, kiel ajn
lumas al li la paca suno; li paŝas tutajn tagojn laŭ stranda sablo,
koncentriĝas en aŭskulto de monotona hurlorikano de alkurantaj
ondoj kaj fiksas rigardon en nebulan foron: eble aperos tie sur
la pala strio, dividanta bluan marabismon dis de grizaj nuboj,
la aspirata velo, komence simila al flugilo de mara mevo, sed
iom post iom apartiĝanta de ŝaŭmantaj rulblokoj kaj ritmakure
proksimiĝanta al la dezerta haveno.
Tradukis el la rusa Nikolaj Danovskij
(Moskvo, la 4an de aŭgusto 1967)


